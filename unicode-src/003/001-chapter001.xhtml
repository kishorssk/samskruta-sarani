<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>विष्णुसहस्रनामस्तोत्रम्</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title"><span class="num">विष्णुसहस्रनामस्तोत्रम्</span></h1>
		<p>॥श्रीः ॥ विष्णुसहस्रनामस्तोत्रम् श्रीमच्छंकरभगवत्पादविरचितेन भाष्येण सहितम् ।</p>
		<p class="verse">सच्चिदानन्दरूपाय कृष्णायाक्लिष्टकारिणे ।<br />नमो वेदान्तवेद्याय गुरवे बुद्धिसाक्षिणे ॥१ ॥</p>
		<p class="verse">कृष्णद्वैपायनं व्यासं सर्वभूतहिते रतम् ।<br />वेदाब्जभास्करं वन्दे शमादिनिलयं मुनिम् ॥२ ॥</p>
		<p class="verse">सहस्रमूर्तेः पुरुषोत्तमस्य सहस्त्रनेत्राननपादबाहोः ।<br />सहस्रनाम्नां स्तवनं प्रशस्तं निरुच्यते जन्मजरादिशान्त्यै ॥३॥</p>
		<p>श्रीवैशम्पायन उवाच -</p>
		<p class="verse">श्रुत्वा धर्मानशेषेण पावनानि च सर्वशः।<br />युधिष्ठिरः शांतनवं पुनरेवाभ्यभाषत ॥१॥</p>
		<p>श्रीवैशम्पायन: जनमेजयं प्रत्युवाच-- धर्मान् अभ्युददयनिःश्रेयसोत्पत्तिहेतुभूतान् चोदनालक्षणान् अशेषेण कार्त्स्न्येन पावनानि पापक्षयकराणि धर्मरहस्यानि च सर्वशः सर्वैः प्रकारैः श्रुत्वा युधिष्ठिरो धर्मपुत्रः शांतनवं शंतनुपुत्रं भीष्मं सकलपुरुषार्थसाधनं सुखसंपाद्यम् अल्पप्रयासम् अनल्पफलम् अनुक्तमिति कृत्वा पुनः भूय एव अभ्यभाषत प्रश्नं कृतवान् ॥</p>
		<p>युधिष्ठिर उवाच -</p>
		<p class="verse">किमेकं दैवतं लोके किं वाप्येकं परायणम् ।<br />स्तुवन्तः कं कमर्चन्तः प्राप्नुयुर्मानवाः शुभम् ॥२॥</p>
		<p>किमेकं दैवतं देव इत्यर्थः, स्वार्थे तद्धितप्रत्ययविधानात् , लोके लोकनहेतुभूते समस्तविद्यास्थाने उक्तमिति प्रथमः प्रश्नः ।किं वाप्येकं परायणं तस्मिन् लोके एकं परायणं च किम् ? परम् अयनं प्राप्तव्यं स्थानं परायणम् ।यदाज्ञया प्रवर्तन्ते सर्वे ; यस्मिन्नधिगते हृदयग्रन्थिर्भिद्यते, 'भिद्यते हृदयग्रन्थिश्छिद्यन्ते सर्वसंशयाः ।क्षीयन्ते चास्य कर्माणि तस्मिन्दृष्टे परावरे' इति श्रुतेेः ; यस्य विज्ञानमात्रेण आनन्दलक्षणो मोक्षः प्राप्यते ; यद्विद्वान्न बिभेति कुतश्चन ; यत्प्रविष्टस्य न विद्यते पुनर्भवः ; यस्य च वेदनात्तदेव भवति, ‘ब्रह्म वेद ब्रह्मैव भवति' इति श्रुतेः ; यद्विहायापरः पन्थाः नृणां नास्ति, 'नान्यः पन्था विद्यतेऽयनाय' इति श्रुतेः ; तदुक्तम् एकं परायणम् ।लोके तत्किम् इति द्वितीयः प्रश्नः ।कं कतमं देवं स्तुवन्तः गुणकीर्तनं कुर्वन्तः, कं कतमं देवम् अर्चन्तः बाह्यमाभ्यन्तरं वा अर्चनं बहुविधं कुर्वन्त: मानवाः मनुसुताः शुभं कल्याणं स्वर्गापवर्गादि फलं प्राप्नुयुः लभेरन् इति पुनः प्रश्नद्वयम् ॥</p>
		<p class="verse">को धर्मः सर्वधर्माणां भवतः परमो मतः ।<br />किं जपन्मुच्यते जन्तु र्जन्मसंसारबन्धनात् ॥३ ॥</p>
		<p>को धर्मः पूर्वोक्तलक्षण: सर्वधर्माणां सर्वेषां धर्माणां मध्ये भवतः परमः प्रकृष्टो धर्मः मतः अभिप्रेतः इति पञ्चमः प्रश्नः ।किं जप्यं जपन् उच्चोपांशुमानसलक्षणं जपं कुर्वन् जन्तुः जननधर्मा ।अनेन जन्तुशब्देन जपार्चनस्तवनादिषु यथायोग्यं सर्वप्राणिनामधिकारं सूचयति ।जन्मसंसारबन्धनात् जन्म अज्ञानविजृम्भितानामविद्याकार्याणाम् उपलक्षणम्, संसारः अविद्या, ताभ्यां जन्मसंसाराभ्यां यत् बन्धनं तस्मात् मुच्यते मुक्तो भवति इति षष्ठः प्रश्नः ।मुच्यते जन्मसंसारबन्धनात् इति इदमुपलक्षणम् इतरेषां फलानामपि ।एतद्ग्रहणं तु मोक्षस्य प्राधान्यख्यापनार्थम् ॥</p>
		<p>षट् प्रश्नाः कथिताः ।तेषु पाश्चात्योऽनन्तरो जप्यविषयः षष्ठः प्रश्नः अनेन श्लोकेन परिह्रियते--</p>
		<p>श्रीभीष्म उवाच - </p>
		<p class="verse">जगत्प्रभुं देवदेवमनन्तं पुरुषोत्तमम् ।<br />स्तुवन्नामसहस्रेण पुरुषः सततोत्थितः ॥४ ॥</p>
		<p>सर्वेषां बहिरन्तःशत्रूणां भयहेतु: भीष्मः मोक्षधर्मादीनां प्रवक्ता सर्वज्ञः ॥</p>
		<p>जगत् जङ्गमाजङ्गमात्मकम् तस्य प्रभुः स्वामी तम्, देवदेवं देवानां ब्रह्मादीनां देवम्, अनन्तं देशतः कालतः वस्तुतश्चापरिच्छिन्नम्, पुरुषोत्तमं क्षराक्षराभ्यां कार्यकारणाभ्यामुत्कृष्टम्, नामसहस्रेण नाम्नां सहस्रेण स्तुवन् गुणसंकीर्तनं कुर्वन् सततोत्थितः निरन्तरमुद्युक्तः पुरुष: - पुरे शयनाद्वा पूर्णत्वाद्वा पुरुष: - ‘सर्वदुःखातिगो भवेत्' इति सर्वत्र संबध्यते ॥</p>
		<p>उत्तरेण श्लोकेन चतुर्थः प्रश्न: परिह्रियते - </p>
		<p class="verse">तमेव चार्चयन्नित्यं भक्त्या पुरुषमव्ययम् ।<br />ध्यायन्स्तुवन्नमस्यंश्च यजमानस्तमेव च ॥५॥</p>
		<p>तमेव चार्चयन् बाह्यम् अभ्यर्चनं कुर्वन् नित्यं सर्वेषु कालेषु भक्तिः भजनं तात्पर्य तया भक्त्या पुरुषम् अव्ययं विनाशविक्रियारहितम् , तमेव च ध्यायन् आभ्यन्तरार्चनं कुर्वन् , स्तुवन् , पूर्वोक्तरीत्या भक्त्या नमस्यंश्च नमस्कारं कुर्वन्,-पूजाशेषभूतमुभयं स्तुतिनमस्कारलक्षणम्-- यजमान: पूजकः फलभोक्ता ।अथवा, अर्चयन्नित्यनेनोभयविधमर्चनमुच्यते ।ध्यायन्स्तुवन्नमस्यश्चेत्यनेन मानसं वाचिकं कायिकं चोच्यते ॥</p>
		<p>तृतीयं प्रश्नं परिहरति त्रिभिरुत्तरैः पादै: - </p>
		<p>अनादिनिधनं विष्णुं सर्वलोकमहेश्वरम् ।<br />लोकाध्यक्षं स्तुवन्नित्यं सर्वदुःखातिगो भवेत् ॥</p>
		<p>अनादिनिधनं षड्भावविकारशून्यम्, विष्णुं व्यापकम्, सर्वस्य लोक्यत इति लोकः दृश्यवर्गो लोकः तस्य नियन्तॄणां ब्रह्मादीनामपि ईश्वरत्वात् सर्वलोकमहेश्वरम्, लोकं दृश्यवर्गं स्वाभाविकेन बोधेन साक्षात्पश्यतीति लोकाध्यक्षः, तं नित्यं निरन्तरं स्तुवन्, सर्वदुःखातिगो भवेत् इति त्रयाणां साधारणं फलवचनम् ।सर्वाण्याध्यात्मिकादीनि दुःखान्यतीत्य गच्छतीति सर्वदुःखातिगः भवेत् स्यात् ॥</p>
		<p>पुनरपि तमेव स्तुत्यं विशिनष्टि - </p>
		<p class="verse">ब्रह्मण्यं सर्वधर्मज्ञं लोकानां कीर्तिवर्धनम् ।<br />लोकनाथं महद्भूतं सर्वभूतभवोद्भवम् ॥७ ॥</p>
		<p>ब्रह्मण्यं ब्रह्मणे स्रष्ट्रे ब्राह्मणाय तपसे श्रुतये वा हितम्, सर्वान् धर्मान् जानातीति सर्वधर्मज्ञः तम्, लोकानां प्राणिनां कीर्तयो यशांसि ताः स्वशक्त्यनुप्रवेशेन वर्धयतीति तम्, लोकैर्नाथ्यते याच्यते लोकानुपतपति आशास्ते लोकानामीष्टे इति वा लोकनाथः तम्, महत् ब्रह्म-विश्वोत्कर्षेण वर्तमानत्वात्, भूतं परमार्थसत्यम्, सर्वभूतभवोद्भवं सर्वभूतानां भवः संसारः यत्सकाशादुद्भवति तम् ॥</p>
		<p>पञ्चमं प्रश्नं परिहरति-- </p>
		<p class="verse">एष मे सर्वधर्माणां धर्मोऽधिकतमो मतः ।<br />यद्भक्त्या पुण्डरीकाक्षं स्तवैरर्चेन्नरः सदा ॥८॥</p>
		<p>सर्वेषां चोदनालक्षणानां धर्माणाम् एषः वक्ष्यमाणो धर्मः अधिकतमः इति मे मम मतः अभिप्रेतः, यद्भक्त्या तात्पर्येण पुण्डरीकाक्षं हृदयपुण्डरीके प्रकाशमानं वासुदेवं स्तवैः गुणसंकीर्तनलक्षणैः स्तुतिभिः सदा अर्चेत् सत्कारपूर्वकमर्चनं करोति नरः मनुष्यः इति यत् एष धर्मः इति संबन्धः ॥</p>
		<p>अस्य स्तुतिलक्षणस्यार्चनस्य आधिक्ये किं कारणम् ? उच्यते- हिंसादिपुरुषान्तरद्रव्यान्तरदेशकालादिनियमानपेक्षत्वम् आधिक्ये कारणम् ।'ध्यायन्कृते यजन्यज्ञैस्त्रेतायां द्वापरेऽर्चयन् ।यदाप्नोति तदाप्नोति कलौ संकीर्त्य केशवम्' इति विष्णुपुराणवचनात् ।‘जप्येनैव तु संसिध्येद्ब्राह्मणो नात्र संशयः ।कुर्यादन्यन्न वा कुर्यान्मैत्रो ब्राह्मण उच्यते' इति मनुवचनात् ।‘जपस्तु सर्वधर्मेभ्यः परमो धर्म उच्यते ।अहिंसया च भूतानां जपयज्ञः प्रवर्तते' इति महाभारते ।'यज्ञानां जपयज्ञोऽस्मि' इति भगवद्वचनम् ।एतत्सर्वमभिप्रेत्य 'एष मे सर्वधर्माणां धर्मोऽधिकतमो मतः' इत्युक्तम् ॥</p>
		<p>द्वितीयं प्रश्नं समाधत्ते-- </p>
		<p class="verse">परमं यो महत्तेजः परमं यो महत्तपः ।<br />परमं यो महद्ब्रह्म परमं यः परायणम् ॥९॥</p>
		<p>परमं प्रकृष्टं महत् बृहत् तेज: चैतन्यलक्षणं सर्वावभासकम्, 'येन सूर्यस्तपति तेजसेद्धः' ' तं देवा ज्योतिषां ज्योतिः' 'न तत्र सूर्यो भाति न चन्द्रतारकम्' इत्यादिश्रुतेः; यदादित्यगतं तेजः' इत्यादिस्मृतेश्च ।परमं तप: तपति आज्ञापयतीति तपः ।'य इमं च लोकं परं च लोकं सर्वाणि च भूतानि योऽन्तरो यमयति' इत्यन्तर्यामिब्राह्मणे सर्वनियन्तृत्वं श्रूयते ।'भीषास्माद्वातः पवते' इत्यादि तैत्तिरीयके ।तपति ईष्टे इति वा तपः ।तस्यैश्वर्यमनवच्छिन्नमिति महत्त्वम्, 'एष सर्वेश्वरः' इत्यादिश्रुतेः ।परमं सत्यादिलक्षणं परं ब्रह्म महनीयतया महत् ।परमं प्रकृष्टं पुनरावृत्तिशङ्कावर्जितम् ।परायणं परम् अयनं परायणम् ।परमग्रहणात् सर्वत्र अपरं तेज: आदित्यादिकं व्यावर्त्यते ।सर्वत्र यो देवः इति विशेष्यते-- यो देवः परमं तेज: परमं तपः परमं ब्रह्म परमं परायणम्, स एकः सर्वभूतानां परायणमिति वाक्यार्थः ॥</p>
		<p>प्रथमप्रश्नस्योत्तरमाह-- </p>
		<p>पवित्राणां पवित्रं यो मङ्गलानां च मङ्गलम् ।<br />दैवतं देवतानां च भूतानां योऽव्ययः पिता ॥</p>
		<p>पवित्राणां पावनानां तीर्थादीनां पवित्रम् ।परमस्तु पुमान् ध्यातो दृष्टः कीर्तितः स्तुत: संपूजितः स्मृतः प्रणतः पाप्मनः सर्वानुन्मूलयतीति परमं पवित्रम् ।संसारबन्धहेतुभूतं पुण्यापुण्यात्मकं कर्म तत्कारणं च अज्ञानं सर्वं नाशयति स्वयाथात्म्यज्ञानेनेति वा पवित्राणां पवित्रम् ॥</p>
		<p>रूपमारोग्यमर्थांश्च भोगांश्चैवानुषङ्गिकान् ।<br />ददाति ध्यायतो नित्यमपवर्गप्रदो हरिः ॥</p>
		<p>चिन्त्यमानः समस्तानां क्लेशानां हानिदो हि यः ।<br />समुत्सृज्याखिलं चिन्त्यं सोऽच्युतः किं न चिन्त्यते ॥</p>
		<p>ध्यायेन्नारायणं देवं स्नानादिषु च कर्मसु ।<br />प्रायश्चित्तं हि सर्वस्य दुष्कृतस्येति वै श्रुतिः ॥</p>
		<p>संसारसर्पसंदष्टनष्टचेष्टैकभेषजम् ।<br />कृष्णेति वैष्णवं मन्त्रं श्रुत्वा मुक्तो भवेन्नरः ॥</p>
		<p>अतिपातकयुक्तोऽपि ध्यायन्निमिषमच्युतम् ।<br />भूयस्तपस्वी भवति पङ्क्तिपावनपावनः ॥</p>
		<p>आलोड्य सर्वशास्त्राणि विचार्य च पुनः पुनः ।<br />इदमेकं सुनिष्पन्नं ध्येयो नारायणः सदा ॥</p>
		<p>हरिरेकः सदा ध्येयो भवद्भिः सत्त्वसंस्थितैः ।<br />ओमित्येवं सदा विप्राः पठत ध्यात केशवम् ॥</p>
		<p>भिद्यते हृदयग्रन्थिश्छिद्यन्ते सर्वसंशयाः ।<br />क्षीयन्ते चास्य कर्माणि तस्मिन्दृष्टे परावरे ।</p>
		<p>यन्नामकीर्तनं भक्त्या विलापनमनुत्तमम् ।<br />मैत्रेयाशेषपापानां धातूनामिव पावकः ॥</p>
		<p>अवशेनापि यन्नाम्नि कीर्तिते सर्वपातकैः ।<br />पुमान्विमुच्यते सद्यः सिंहत्रस्तैर्मृगैरिव ॥</p>
		<p>ध्यायन्कृते यजन्यज्ञैस्त्रेतायां द्वापरेऽर्चयन् ।<br />यदाप्नोति तदाप्नोति कलौ संकीर्त्य केशवम् ॥</p>
		<p>हरिर्हरति पापानि दुष्टचित्तैरपि स्मृतः ।<br />अनिच्छयापि संस्पृष्टो दहत्येव हि पावकः ॥</p>
		<p>ज्ञानतोऽज्ञानतो वापि वासुदेवस्य कीर्तनात् ।<br />तत्सर्वं विलयं याति तोयस्थं लवणं यथा ॥</p>
		<p>यस्मिन्न्यस्तमतिर्न याति नरकं स्वर्गोऽपि यच्चिन्तने <br />विघ्नो यत्र निवेशितात्ममनसो ब्राह्मोऽपि लोकोऽल्पकः ।<br />मुक्तिं चेतसि यः स्थितोऽमलधियां पुंसां ददात्यव्ययः <br />किं चित्रं तदघं प्रयाति विलयं तत्राच्युते कीर्तिते ॥</p>
		<p>शमायालं जलं वह्नेस्तमसो भास्करोदयः ।<br />शान्तिः कलौ ह्यघौघस्य नामसंकीर्तनं हरेः ॥</p>
		<p>हरेर्नामैव नामैव नामैव मम जीवनम् ।<br />कलौ नास्त्येव नास्त्येव नास्त्येव गतिरन्यथा ॥</p>
		<p>स्तुत्वा विष्णुं वासुदेवं विपापो जायते नरः ।<br />विष्णोः संपूजनान्नित्यं सर्वपापं प्रणश्यति ॥</p>
		<p>सर्वदा सर्वकार्येषु नास्ति तेषाममङ्गलम् ।<br />येषां हृदिस्थो भगवान्मङ्गलायतनं हरिः ॥</p>
		<p>नित्यं संचिन्तयेद्देवं योगयुक्तो जनार्दनम् ।<br />सास्य मन्ये परा रक्षा को हिनस्त्यच्युताश्रयम् ॥</p>
		<p>गङ्गास्नानसहस्रेषु पुष्करस्नानकोटिषु ।<br />यत्पापं विलयं याति स्मृते नश्यति तद्धरौ ॥</p>
		<p>मुहूर्तमपि यो ध्यायेन्नारायणमनामयम् ।<br />सोऽपि सिद्धिमवप्नोति किं पुनस्तत्परायणः ॥</p>
		<p>प्रायश्चित्तान्यशेषाणि तपःकर्मात्मकानि वै ।<br />यानि तेषामशेषाणां कृष्णानुस्मरणं परम् ॥</p>
		<p>कलिकल्मषमत्युग्रं नरकार्तिप्रदं नृणाम् ।<br />प्रयाति विलयं सद्यः सकृद्यत्रानुसंस्मृते ॥</p>
		<p>सकृत्स्मृतोऽपि गोविन्दो नृणां जन्मशतैः कृतम् ।<br />पापराशिं दहत्याशु तूलराशिमिवानलः ॥</p>
		<p>यथाग्निरुद्धतशिखः कक्षं दहति सानिलः ।<br />तथा चित्तस्थितो विष्णुर्योगिनां सर्वकिल्बिषम् ॥</p>
		<p>एकस्मिन्नप्यतिक्रान्ते मुहूर्ते ध्यानवर्जिते ।<br />दस्युभिर्मुषितेनेव युक्तमाक्रन्दितुं भृशम् ॥</p>
		<p>जनार्दनं भूतपतिं जगद्गुरुं <br />स्मरन्मनुष्यः सततं महामुने ।<br />दुःखानि सर्वाण्यपहन्ति साधय-<br />त्यशेषकार्याणि च यान्यभीप्सते ॥</p>
		<p>एवमेकाग्रचित्तः सन्संस्मरन्मधुसूदनम् ।<br />जन्ममृत्युजराग्राहं संसाराब्धिं तरिष्यति ॥</p>
		<p>कलावत्रापि दोषाढ्ये विषयासक्तमानसः ।<br />कृत्वापि सकलं पापं गोविन्दं संस्मरञ्शुचिः ॥</p>
		<p>वासुदेवे मनो यस्य जपहोमार्चनादिषु ।<br />तस्यान्तरायो मैत्रेय देवेन्द्रत्वादिकं फलम् ॥</p>
		<p>लोकत्रयाधिपतिमप्रतिमप्रभाव-<br />मीषत्प्रणम्य शिरसा प्रभविष्णुमीशम् ।<br />जन्मान्तरप्रलयकल्पसहस्रजात-<br />माशु प्रणाशमुपयाति नरस्य पापम् ॥</p>
		<p>एकोऽपि कृष्णे सुकृतः प्रणामो दशाश्वमेधावभृथेन तुल्यः ।<br />दशाश्वमेधी पुनरेति जन्म कृष्णप्रणामी न पुनर्भवाय ॥</p>
		<p>अतसीपुष्पसंकाशं पीतवाससमच्युतम् ।<br />ये नमस्यन्ति गोविन्दं न तेषां विद्यते भयम् ॥</p>
		<p>शाठ्येनापि नमस्कारः प्रयुक्तश्चक्रपाणये ।<br />संसारमूलबन्धानामुद्वेजनकरो हि सः ॥</p>
		<p class="text-right">इत्यादिश्रुतिस्मृतीतिहासपुराणवचनेभ्यः ।</p>
		<p>मङ्गलानां च मङ्गलं मङ्गलं सुखं तत्साधनं तज्ज्ञापकं च, तेषामपि परमानन्दलक्षणं परं मङ्गलमिति मङ्गलानां च मङ्गलम् ।दैवतं देवतानां च देवानां देवः, द्योतनादिभिः समुत्कर्षेण वर्तमानत्वात् ।भूतानां य: अव्यय: व्ययरहितः पिता जनकः यो देवः, सः एकं दैवतं लोके इति वाक्यार्थः ॥</p>
		<p>एको देवः सर्वभूतेषु गूढः<br />सर्वव्यापी सर्वभूतान्तरात्मा ।<br />कर्माध्यक्षः सर्वभूताधिवासः<br />साक्षी चेता केवलो निर्गुणश्च ॥</p>
		<p>यो ब्रह्माणं विदधाति पूर्वं<br />यो वै वेदांश्च प्रहिणोति तस्मै ।<br />तꣳह देवमात्मबुद्धिप्रकाशं <br />मुमुक्षुर्वै शरणमहं प्रपद्ये ॥</p>
		<p class="text-right">इति श्वेताश्वतराणां मन्त्रोपनिषदि ।</p>
		<p>'सेयं देवतैक्षत' 'एकमेवाद्वितीयम्' इति च्छान्दोग्ये ॥</p>
		<p>ननु कथम् एको देवः, जीवपरयोर्भेदात् ? न ; 'तत्सृष्ट्वा तदेवानुप्राविशत्' ' स एष इह प्रविष्ट आ नखाग्रेभ्यः' इत्यादिश्रुतिभ्योऽविकृतस्य परस्य बुद्धितद्वृत्तिसाक्षित्वेन प्रवेशश्रवणादभेदः ॥</p>
		<p>प्रविष्टानामितरेतरभेदात् परात्मैकत्वं कथमिति चेत्, न; ‘एको देवो बहुधा संनिविष्टः' 'एकः सन्बहुधा विचार:' 'त्वमेकोऽसि बहूननुप्रविष्टः' इत्येकस्यैव बहुधा प्रवेशश्रवणात् प्रविष्टानां परस्य च न भेदः ।'हिरण्यगर्भः' इत्यष्टौ मन्त्रा: 'कस्मै देवाय' इत्यत्र एकारलोपेन एकदेवत्वप्रतिपादकाः तैत्तिरीयके ।</p>
		<p>अग्निर्यथैको भुवनं प्रविष्टो<br />रूपं रूपं प्रतिरूपो बभूव ।<br />एकस्तथा सर्वभूतान्तरात्मा<br />रूपं रूपं प्रतिरूपो बहिश्च ॥</p>
		<p>वायुर्यथैको भुवनं प्रविष्टो<br />रूपं रूपं प्रतिरूपो बभूव ।<br />एकस्तथा सर्वभून्तरात्मा<br />रूपं रूपं प्रतिरूपो बहिश्च ॥</p>
		<p>सूर्यो यथा सर्वलोकस्य चक्षु-<br />र्न लिप्यते चाक्षुषैर्बाह्यदोषैः ।<br />एकस्तथा सर्वभूतान्तरात्मा<br />न लिप्यते लोकदुःखेन बाह्यः ॥</p>
		<p>एको वशी सर्वभूतान्तरात्मा<br />एकं रूपं बहुधा यः करोति ।<br />तमात्मस्थं येऽनुपश्यन्ति धीरा-<br />स्तेषां सुखं शाश्वतं नेतरेषाम् ॥</p>
		<p>नित्यो नित्यानां चेतनश्चेतनाना-<br />मेको बहूनां यो विदधाति कामान् ।<br />तमात्मस्थं येऽनुपश्यन्ति धीरा-<br />स्तेषां शान्तिः शाश्वती नेतरेषाम् ॥</p>
		<p class="text-right">इति कठवल्लीषु ।</p>
		<p>'ब्रह्म वा इदमग्र आसीत्तदेकं सन्न व्यभवत्' 'नान्योऽतोऽस्ति द्रष्टा' इत्यादि बृहदारण्यके ।‘अनेजदेकं मनसो जवीयः ....तत्र को मोहः कः शोक एकत्वमनुपश्यतः' इतीशावास्ये ।'सर्वेषां भूतानामान्तरः पुरुषः सम आत्मेति विद्यात्' 'आत्मा वा इदमेक एवाग्र आसीन्नान्यत्किंचन' 'एकं सद्विप्रा बहुधा वदन्ति' 'एकं सन्तं बहुधा कल्पयन्ति' ‘एको विममे त्रिभिरित्पदेभिः' ‘एको दाधार भुवनानि विश्वा' 'एक एवाग्निर्बहुधा समिद्धः' इति ऋग्वेदे ।'सदेव सोम्येदमग्र आसीदेकमेवाद्वितीयम्' इति च्छान्दोग्ये ।</p>
		<p>सर्वभूतस्थितं यो मां भजत्येकत्वमास्थितः ।<br />सर्वथा वर्तमानोऽपि स योगी मयि वर्तते ॥</p>
		<p>विद्याविनयसंपन्ने ब्राह्मणे गवि हस्तिनि ।<br />शुनि चैव श्वपाके च पण्डिताः समदर्शिनः ॥</p>
		<p>अहमात्मा गुडाकेश सर्वभूताशयस्थितः ।<br />अहमादिश्च मध्यं च भूतानामन्त एव च ॥</p>
		<p>यदा भूतपृथग्भावमेकस्थमनुपश्यति ।<br />तत एव च विस्तारं ब्रह्म संपद्यते तदा ॥</p>
		<p>यथा प्रकाशयत्येकः कृत्स्नं लोकमिमं रविः ।<br />क्षेत्रं क्षेत्री तथा कृत्स्नं प्रकाशयति भारत ॥</p>
		<p>सर्वधर्मान्परित्यज्य मामेकं शरणं व्रज ।<br />अहं त्वा सर्वपापेभ्यो मोक्षयिष्यामि मा शुचः ॥</p>
		<p class="text-right">इति भगवद्गीतासु ।</p>
		<p>हरिरेकः सदा ध्येयो भवद्भिः सत्त्वसंस्थितैः ।<br />ओमित्येवं सदा विप्राः पठध्वं ध्यात केशवम् ॥</p>
		<p>आश्चर्यं खलु देवानामेकस्त्वं पुरुषोत्तम ।<br />धन्यश्चासि महाबाहो लोके नान्योऽस्ति कश्चन ॥</p>
		<p class="text-right">इति हरिवंशे ।</p>
		<p>मनुना चोक्तम् - </p>
		<p>सर्वभूतस्थमात्मानं सर्वभूतानि चात्मनि ।<br />संपश्यन्नात्मयाजी वै स्वाराज्यमधिगच्छति ॥इति ॥</p>
		<p>सृष्टिस्थित्यन्तकरणीं ब्रह्मविष्णुशिवात्मिकाम् ।<br />स संज्ञां याति भगवानेक एव जनार्दनः ॥</p>
		<p>तस्मान्न विज्ञानमृतेऽस्ति किंचि-<br />त्क्वचित्कदाचिद्द्विज वस्तुजातम् ।<br />विज्ञानमेकं निजकर्मभेदा-<br />द्विभिन्नचित्तैर्बहुधाभ्युपेतम् ॥</p>
		<p>ज्ञानं विशुद्धं विमलं विशोक- <br />मशेषलोभादिनिरस्तसङ्गम् ।<br />एकः सदैकः परमः परेशः<br />स वासुदेवो न यतोऽन्यदस्ति ॥</p>
		<p>यदा समस्तदेहेषु पुमानेको व्यवस्थितः ।<br />तदा हि को भवान्सोऽहमित्येतद्विफलं वचः ॥</p>
		<p>सितनीलादिभेदेन यथैकं दृश्यते नभः ।<br />भ्रान्तदृष्टिभिरात्मापि तथैकः सन्पृथक्पृथक् ॥</p>
		<p>एकः समस्तं यदिहास्ति किंचि-<br />त्तदच्युतो नास्ति परं ततोऽन्यत् ।<br />सोऽहं स च त्वं स च सर्वमेत-<br />दात्मस्वरूपं त्यज भेदमोहम् ।<br />इतीरितस्तेन स राजवर्य-<br />स्तत्याज भेदं परमार्थदृष्टिः ॥</p>
		<p>सकलमिदमहं च वासुदेवः परमपुमान्परमेश्वरः स एकः ।<br />इति मतिरचला भवत्यनन्ते हृदयगते व्रज तान्विहाय दूरात् ॥</p>
		<p>यदाह वसुधा सर्वं सत्यमेतद्दिवौकसः ।<br />अहं भवो भवन्तश्च सर्वं नारायणात्मकम् ॥</p>
		<p>विभूतयस्तु यास्तस्य तासामेव परस्परम् ।<br />आधिक्यन्यूनता बाध्यबाधकत्वेन वर्तते ॥</p>
		<p>भवानहं च विश्वात्मन्नेक एव हि कारणम् ।<br />जगतोऽस्य जगत्यर्थे भेदेनावां व्यवस्थितौ ॥</p>
		<p>त्वया यदभयं दत्तं तद्दत्तमभयं मया ।<br />मत्तोऽविभिन्नमात्मानं द्रष्टुमर्हसि शंकर ॥</p>
		<p>सोऽहं स त्वं जगच्चेदं सदेवासुरमानुषम् ।<br />अविद्यामोहितात्मानः पुरुषा भिन्नदृष्टयः ॥</p>
		<p class="text-right">इति श्रीविष्णुपुराणे ॥</p>
		<p>विष्णोरन्यं तु पश्यन्ति ये मां ब्रह्माणमेव वा ।<br />कुतर्कमतयो मूढाः पच्यन्ते नरकेष्वधः ॥</p>
		<p>ये च मूढा दुरात्मानो भिन्नं पश्यन्ति मां हरेः ।<br />ब्रह्माणं च ततस्तस्मात् ब्रह्महत्यासमं त्वघम् ॥</p>
		<p class="text-right">इति भविष्यत्पुराणे श्रीमहेश्वरवचनम् ।</p>
		<p>आदिस्त्वं सर्वभूतानां मध्यमन्तस्तथा भवान् ।<br />त्वत्तः समभवद्विश्वं त्वयि सर्वं प्रलीयते ॥</p>
		<p>अहं त्वं सर्वगो देव त्वमेवाहं जनार्दन ।<br />आवयोरन्तरं नास्ति शब्दैरर्थैर्जगत्पते ॥</p>
		<p>नामानि तव गोविन्द यानि लोके महान्ति च ।<br />तान्येव मम नामानि नात्र कार्या विचारणा ॥</p>
		<p>त्वदुपासा जगन्नाथ सैवास्तु मम गोपते ।<br />यश्च त्वां द्वेष्टि भो देव स मां द्वेष्टि न संशयः ॥</p>
		<p>त्वद्विस्तारो यतो देव ह्यहं भूतपतिस्ततः ।<br />न तदस्ति विना देव यत्ते विरहितं क्वचित् ॥</p>
		<p>यदासीद्वर्तते यच्च यच्च भावि जगत्पते ।<br />सर्वं त्वमेव देवेश विना किंचित्त्वया न हि ॥</p>
		<p class="text-right">इति हरिवंशे कैलासयात्रायां महेश्वरवचनम् ।</p>
		<p>अपि च - 'आत्मेति तूपगच्छन्ति ग्राहयन्ति च' आत्मेत्येवं शास्त्रोक्तलक्षण: परमात्मा प्रतिपत्तव्यः ।तथा हि परमात्मप्रक्रियायां जाबाला आत्मत्वेनैवैनमभ्युपगच्छन्ति- 'त्वं वा अहमस्मि भगवो देवते अहं वै त्वमसि' इति ।तथान्येऽपि- 'यदेवेह तदमुत्र यदमुत्र तदन्विह' ।‘स यश्चायं पुरुषे ।यश्चासावादित्ये ।स एकः' 'तदात्मानमेवावेदहं ब्रह्मास्मीति' 'तदेतद्ब्रह्मापूर्वमनपरमनन्तरमबाह्यमयमात्मा ब्रह्म' ‘स वा एष महानज आत्माजरोऽमरोऽमृतोऽभयो ब्रह्म' इत्येवमादयः आत्मत्वोपगमा द्रष्टव्याः ।ग्राहयन्ति च बोधयन्ति चात्मत्वेनेश्वरं वेदान्तवाक्यानि- 'एष त आत्मान्तर्याम्यमृतः' 'यन्मनसा न मनुते येनाहुर्मनो मतम् ।तदेव ब्रह्म त्वं विद्धि नेदं यदिदमुपासते' 'तत्सत्यं स आत्मा तत्त्वमसि' इत्येवमादीनि ॥</p>
		<p>ननु प्रतीकदर्शनमिदं विष्णुप्रतिमान्यायेन भविष्यति- तदयुक्तम्, गौणत्वप्रसङ्गात्, वाक्यवैरूप्याच्च ।यत्र हि प्रतीकदृष्टिरभिप्रेयते सकृदेव तत्र वचनं भवति ।यथा- 'मनो ब्रह्म' आदित्यो ब्रह्म' इति ।इह पुन: 'त्वमहमस्मि अहं वै त्वमसि' इत्याह ।अत: प्रतीकश्रुतिवैरूप्यादभेदप्रतिपत्तिः ।भेददृष्ट्यपवादाच्च ।तथा हि- ‘अथ योऽन्यां देवतामुपास्ते अन्योऽसावन्योऽहमस्मीति न स वेद यथा पशुः' 'मृत्योः स मृत्युमाप्नोति य इह नानेव पश्यति' 'यथोदकं दुर्गे वृष्टं पर्वतेषु विधावति ।एवं धर्मान्पृथक्पश्यंस्तानेवानुविधावति' 'द्वितीयाद्वै भयं भवति' 'यदा  ह्मेवैष एतस्मिन्नुदरमन्तरं कुरुते ।अथ तस्य भयं भवति ।तत्त्वेव भयं विदुषो मन्वानस्य' 'सर्वं तं परादाद्योऽन्यत्रात्मनः सर्वं वेद' इत्येवमाद्या भूयसी श्रुतिर्भेददृष्टिमपवदति ।तथा 'आत्मैवेदं सर्वम्' 'आत्मनि विज्ञाते सर्वमिदं विज्ञातं भवति' 'इदं सर्वं यदयमात्मा' 'ब्रह्मैवेदं सर्वम्' इति श्रुतिः ।तथा स्मृतिरपि 'यज्ज्ञात्वा न पुनर्मोहमेवं यास्यसि पाण्डव ।येन भूतान्यशेषेण द्रक्ष्यस्यात्मन्यथो मयि' क्षेत्रज्ञेश्वरैकत्वं सर्वोपनिषत्प्रसिद्धं द्रक्ष्यसीत्यर्थः ।'सर्वभूतेषु येनैकं भावमव्ययमीक्षते ।अविभक्तं विभक्तेषु तज्ज्ञानं विद्धि सात्त्विकम्' इति अद्वैतात्मज्ञानं सम्यग्दर्शनमित्युक्तं भगवतापि ।तस्मादात्मन्येवेश्वरे मनो दधीत ॥</p>
		<p>'आत्मा च परमात्मा च त्वमेकः पञ्चधा स्थितः' इति च ।</p>
		<p>'अथवा बहुनैतेन किं ज्ञातेन तवार्जुन ।<br />विष्टभ्याहमिदं कृत्स्नमेकांशेन स्थितो जगत् ॥' इति च ।</p>
		<p>अविद्योपाधिपक्षेऽपि प्रमाणवादः समस्ति- </p>
		<p>एक एव महानात्मा सोऽहंकारोऽभिधीयते ।<br />स जीवः सोऽन्तरात्मेति गीयते तत्त्वचिन्तकैः ॥</p>
		<p>तथा श्रीविष्णुपुराणे-</p>
		<p>विभेदजनकेऽज्ञाने नाशमात्यन्तिकं गते ।<br />आत्मनो ब्रह्मणो भेदमसन्तं कः करिष्यति ॥</p>
		<p>परात्मनो मनुष्येन्द्र विभागोऽज्ञानकल्पितः ।<br />क्षये तस्यात्मपरयोर्विभागोऽभाग एव हि ॥इति ।</p>
		<p>विष्णुधर्मे -</p>
		<p>यथैकस्मिन्घटाकाशे रजोधूमादिभिर्युते ।<br />नान्ये मलिनतां यान्ति दूरस्थाः कुत्रचित्क्वचित् ॥</p>
		<p>तथा द्वन्द्वैरनेकैस्तु जीवे च मलिने कृते ।<br />एकस्मिन्नापरे जीवा मलिनाः सन्ति कुत्रचित् ॥इति ।</p>
		<p>ब्रह्मयाज्ञवल्क्ये -</p>
		<p>आकाशमेकं हि यथा घटादिषु पृथग्भवेत् ।<br />तथात्मैकोऽप्यनेकेषु जलाधारेष्विवांशुमान् ॥</p>
		<p>"क्षरात्मानावीशते देव एकः' इति श्वेताश्वतरे ।छान्दोग्ये- 'स एकधा भवति' इत्यादि ।'स तत्र पर्येति' 'स वा एष एतेन दैवेन चक्षुषा मनसैतान्कामान्पश्यन्रमते' 'परो विकृत एवात्मा स्वात्मायं जीवः' इति श्रुतेः ।'स एष इह प्रविष्टः' इति बृहदारण्यकश्रुतिः ।'आत्मेत्येवोपासीत' इति ।'तदेतद्ब्रह्मापूर्वम्' इत्यादि ।'नान्योऽतोऽस्ति द्रष्टा नान्योऽतोऽस्ति विज्ञाता' इत्यादि ।‘स वा एष महानज आत्मा योऽयं विज्ञानमयः' इत्यादि ।'अथ योऽन्यां देवतामुपास्ते,' ऐतदात्म्यमिदं सर्वम्' इति ।'क्षेत्रज्ञं चापि मां विद्धि' इति ।</p>
		<p>निश्चरन्ति यथा लोहपिण्डात्तप्तात्स्फुलिङ्गकाः ।<br />सकाशादात्मनस्तद्वत्प्रभवन्ति जगन्ति हि ॥</p>
		<p class="text-right">योगयाज्ञवल्क्ये ।</p>
		<p>अजः शरीरग्रहणात्स जात इति कीर्त्यते ।इति ब्राह्मे ।<br />सर्पवद्रज्जुखण्डस्तु निशायां वेश्ममध्यगः ।<br />एको हि चन्द्रो द्वौ व्योम्नि तिमिराहतचक्षुषः ॥</p>
		<p>आभाति परमात्मा च सर्वोपाधिषु संस्थितः ।<br />नित्योदितः स्वयंज्योतिः सर्वगः पुरुषः परः ॥</p>
		<p>अहंकाराविवेकेन कर्ताहमिति मन्यते ।इति ।</p>
		<p>'एवमेवायं पुरुष: प्राज्ञेनात्मना' इति ।‘सता सोम्य तदा संपन्नो भवति' इति ।</p>
		<p>स्वमायया स्वमात्मानं मोहयन्द्वैतमायया।<br /> गुणाहतं स्वमात्मानं लभते च स्वयं हरिः ॥इति ।</p>
		<p>'उत्क्रामन्तं स्थितं वापि' इति ।'अज्ञानेनावृतं ज्ञानम्' इति ।'अव्यक्तादिविशेषान्तमविद्यालक्षणं स्मृतम्' 'आसीदिदं तमोभूतम्' इति ।</p>
		<p>'वाचारम्भणम्' इत्यादि ।'यत्र हि द्वैतमिव भवति तदितर इतरं पश्यति ।यत्र त्वस्य सर्वमात्मैवाभूत् तत्केन कं पश्येत् तत्केन कं जिघ्रेत्' 'यस्मिन्सर्वाणि भूतान्यात्मैवाभूद्विजानतः ।तत्र को मोहः कः शोक एकत्वमनुपश्यतः ॥'</p>
		<p>'यत्र नान्यत्पश्यति नान्यत्' इत्यादि ।'भेदोऽयमज्ञाननिबन्धनः' इति ।'नेह नानास्ति किंचन' ।'मृत्योः स मृत्युमाप्नोति य इह नानेव पश्यति' इति ।'विश्वतश्चक्षुः' इत्यादि ।'यो योनिमधितिष्ठत्येको विश्वानि रूपाणि योनीश्च सर्वाः' इति च ।'अजामेकां लोहितशुक्लकृष्णाम्' इत्यादि ।'अजो ह्येको जुषमाणोऽनुशेते' 'देवात्मशक्तिं विदधे' इति ।'न तु तद्द्वितीयमस्ति ततोऽन्यद्विभक्तं यत्पश्येत्' इत्यादि ।'एक एव रुद्रो न द्वितीयाय तस्थे'।</p>
		<p>मनोविजृम्भितं चैतद्यत्किंचित्सचराचरम् ।<br />मनसो ह्यात्मनीभावे द्वैताभावात्तदाप्नुयात् ॥</p>
		<p>यद्यद्द्वैतं प्रपञ्चस्य तन्निवर्त्यं हि चेतसा ।<br />मनोवृत्तिमयं द्वैतमद्वैतं परमार्थतः ॥</p>
		<p>यथा स्वप्ने द्वयाभासं चित्तं चलति मायया ।<br />तथा जाग्रद्द्वयाभासं चित्तं चलति मायया ॥</p>
		<p class="text-right">इत्यादि गौडपादे ।</p>
		<p>तर्केणापि प्रपञ्चस्य मनोमात्रत्वमिष्यताम् ।<br />दृश्यत्वात्सर्वभूतानां स्वप्नादिविषयो यथा ॥</p>
		<p>'द्वितीयाद्वै भयं भवति' इति च ।'ज्ञाते त्वात्मनि नास्त्येतत् कार्यकारणतात्मनः' इति च ।‘एको देवः सर्वभूतेषु गूढः' इति ।'असङ्गो ह्ययं पुरुषः' इति च ।</p>
		<p>विस्तारः सर्वभूतस्य विष्णोः सर्वमिदं जगत् ।<br />द्रष्टव्यमात्मवत्तस्मादभेदेन विचक्षणैः ॥</p>
		<p>सर्वत्र दैत्याः समतामुपेत्य  समत्वमाराधनमच्युतस्य ॥</p>
		<p>सर्वभूतात्मके तात जगन्नाथे जगन्मये ।<br />परमात्मनि गोविन्दे मित्रामित्रकथा कुतः ॥</p>
		<p>'तत्त्वमसि' 'अहं ब्रह्मास्मि' 'इदं सर्वं यदयमात्मा' 'अयमात्मा ब्रह्म' 'तरति शोकमात्मवित्' इति ।'तत्र को मोहः कः शोक एकत्वमनुपश्यतः' इत्यादिश्रुतिस्मृतीतिहासपुराणलौकिकेभ्यश्च ।</p>
		<p>सिद्धेऽर्थेऽपि वेदस्य प्रामाण्यमेष्टव्यम्- 'स्वपक्षसाधनैरकार्यमर्थजातमाह चेत् ।तथा परोऽपि वेद चेच्छ्रुतिः परात्मदृङ् न किम् ।' इत्यभियुक्तैरुक्तम् ।अन्यान्वितस्वार्थे पदानां सामर्थ्यं न कार्यान्वितस्वार्थे, तथा सत्यर्थवादानामनन्वयप्रसङ्गात् अन्वयबुद्धेः स्तुतित्वात् ।न हि भवति 'वायव्यं श्वेतमालभेत भूतिकामो वायुर्वै क्षेपिष्ठा देवता' इति ।रागस्यैव प्रवर्तकत्वम् , न नियोगस्य ।तथा च श्रुतिः-'अथो खल्वाहुः काममय एवायं पुरुषः इति स यथाकामो भवति तत्क्रतुर्भवति यत्क्रतुर्भवति तत्कर्म कुरुते यत्कर्म तदभिसंपद्यते' ।तथा च स्मृतिरपि- 'अकामतः क्रिया काचिद्दृश्यते नेह कस्यचित् ।यद्यद्धि कुरुते कर्म तत्तत्कामस्य चेष्टितम् ।' इति ।'काम एष क्रोध एषः' इति ।अन्यपराणामपि मन्त्रार्थवादानां प्रामाण्यमङ्गीकर्तव्यम् ।तेषामप्रामाण्यकथनेन उरगत्वं गतवान्नहुषः ।तत्कथम्? -</p>
		<p>ऋषयस्तु परिश्रान्ता वाह्यमाना दुरात्मना ।<br />देवर्षयो महाभागास्तथा ब्रह्मर्षयोऽमलाः ॥</p>
		<p>पप्रच्छुः संशयं ते तु नहुषं पापचेतसम् ।<br />य इमे ब्रह्मणा प्रोक्ता मन्त्रा वै प्रोक्षणे गवाम् ॥</p>
		<p>एते प्रमाणं भवत उताहो नेति वासव ।<br />नहुषो नेति तानाह सहसा मूढचेतनः ॥</p>
		<p>ऋषय ऊचु: -</p>
		<p>अधर्मे संप्रवृत्तस्त्वं धर्मं च विजिघृक्षसि ।<br />प्रमाणमेतदस्माकं पूर्वं प्रोक्तं महर्षिभिः ॥</p>
		<p>अगस्त्य उवाच -</p>
		<p>ततो विवदमानः सन् ऋषिभिः सह पार्थिवः ।<br />अथ मामस्पृशन्मूर्ध्नि पादेनाधर्मपीडितः ॥</p>
		<p>तेनाभूद्धतचेताः सन्निःश्रीकश्च शचीपते ।<br />ततस्तमहमुद्विग्नमवोचं भयपीडितम् ॥</p>
		<p>यस्मात्पूर्वैः कृतं मार्गं महर्षिभिरनुष्ठितम् ।<br />अदुष्टं दूषयसि वै यच्च मूर्ध्न्यस्पृशः पदा ॥</p>
		<p>यच्चापि त्वमृषीन्मूढ ब्रह्मकल्पान्दुरासदान् ।<br />वाहान्कृत्वा वाहयसि तेन स्वर्गाद्धतप्रभः ॥</p>
		<p>त्वं स्वपापपरिभ्रष्टः क्षीणपुण्यो महीपते ।<br />दश वर्षसहस्राणि सर्परूपधरो महीम् ॥</p>
		<p>विचरिष्यसि तीर्णश्च पुनः स्वर्गमवाप्स्यसि ।<br />दृष्ट्वा युधिष्ठिरं नाम तव वंशसमुद्भवम् ॥</p>
		<p class="text-right">इति श्रीमहाभारते ।</p>
		<p>अतः श्रद्धेयमात्मज्ञानम्-'अश्रद्दधानाः पुरुषा धर्मस्यास्य परंतप ।अप्राप्य मां निवर्तन्ते मृत्युसंसारवर्त्मनि' इति श्रीभगवद्वचनात् ।ऐतरेयके च 'एष पन्था एतत्कर्मैतद्ब्रह्मैतत्सत्यं तस्मान्न प्रमाद्येत्तन्नातीयान्न ह्यत्यायन्पूर्वे येऽत्यायंस्ते पराबभूवु:' ।तदुक्तमृषिणा- 'प्रजा ह तिस्रो अत्यायमीयुर्न्यन्या अर्कमभितो विविश्रे ।बृहद्ध तस्थौ भुवनेष्वन्त: पवमानो हरित आविवेश' इति ।</p>
		<p>'प्रजा ह तिस्रो अत्यायमीयुरिति या वै ता इमाः प्रजाः तिस्रोऽत्यायमीयुस्तानीमानि वयांसि वङ्गा वगधाश्चेरपादा:' इति श्रुतम् ।वङ्गा वनगाः वृक्षाः ।वगधा: ओषधयश्च ।इरपादा उरःपादाः सर्पादयः ।तथा च ईशावास्ये अविद्वन्निन्दार्थो मन्त्रः- 'असुर्या नाम ते लोका अन्धेन तमसा वृताः ।ताꣳस्ते प्रेत्याभिगच्छन्ति ये के चात्महनो जनाः' इति ।'असन्नेव स भवति ।असद्ब्रह्मेति वेद चेत्' इति तैत्तिरीये ।तथा शकुन्तलोपाख्याने- 'योऽन्यथा सन्तमात्मानमन्यथा प्रतिपद्यते ।किं तेन न कृतं पापं चोरेणात्मापहारिणा ॥' इत्यलमतिप्रसङ्गेन ॥</p>
		<p>सहस्रनामजपस्य अनुरूपं मानसस्नानमुच्यते- </p>
		<p>यस्मिन्देवाश्च वेदाश्च पवित्रं कृत्स्नमेकताम् ।<br />व्रजेत्तन्मानसं तीर्थं तत्र स्नात्वामृतो भवेत् ॥</p>
		<p>ज्ञानह्रदे ध्यानजले रागद्वेषमलापहे ।<br />यः स्नाति मानसे तीर्थे स याति परमां गतिम् ।<br />सरस्वती रजोरूपा तमोरूपा कलिन्दजा ।<br />सत्त्वरूपा च गङ्गा च न यान्ति ब्रह्म निर्गुणम् ॥</p>
		<p>आत्मा नदी संयमतोयपूर्णा<br />सत्यह्रदा शीलतटा दयोर्मिः ।<br />तत्रावगाहं कुरु पाण्डुपुत्र<br />न वारिणा शुध्यति चान्तरात्मा ॥इति महाभारते ।</p>
		<p>'मानसं स्नानं विष्णुचिन्तनम्' इति विष्णुस्मृतौ ।<br />जप्येनैव तु संसिध्येद्ब्राह्मणो नात्र संशयः ।<br />कुर्यादन्यन्न वा कुर्यान्मैत्रो ब्राह्मण उच्यते ॥</p>
		<p class="text-right">इति मानवं वचनम् ।</p>
		<p>जपस्तु सर्वधर्मेभ्यः परमो धर्म उच्यते ।<br />अहिंसया च भूतानां जपयज्ञः प्रवर्तते ॥इति ।</p>
		<p>'यज्ञानां जपयज्ञोऽस्मि ।' इति श्रीगीतासु ।<br />'अपवित्रः पवित्रो वा सर्वावस्थां गतोऽपि वा ।<br />यः स्मरेत्पुण्डरीकाक्षं स बाह्याभ्यन्तरः शुचिः' इत्यादि ।</p>
		<p>यदेकं दैवतं प्रस्तुतं तस्योपलक्षणम् उच्यते - </p>
		<p class="verse">यतः सर्वाणि भूतानि भवन्त्यादियुगागमे ।<br />यस्मिंश्च प्रलयं यान्ति पुनरेव युगक्षये ॥११ ॥</p>
		<p>यत: यस्मात् सर्वाणि भूतानि भवन्ति उद्भवन्ति आदियुगागमे ।यस्मिंश्च प्रलयं विनाशं यान्ति पुनः भूयः एव इत्यवधारणार्थः ; नान्यस्मिन्नित्यर्थः ।युगक्षये महाप्रलये ।चकारात् मध्येऽपि यस्मिन् तिष्ठन्ति, 'यतो वा इमानि भूतानि जायन्ते' इति श्रुतेः ॥</p>
		<p class="verse">तस्य लोकप्रधानस्य जगन्नाथस्य भूपते ।<br />विष्णोर्नामसहस्रं मे शृणु पापभयापहम् ॥१२॥</p>
		<p>तस्य एवंलक्षणलक्षितस्य एकस्य दैवतस्य लोकप्रधानस्य लोकनहेतुभिः विद्यास्थानैः प्रतिपाद्यमानस्य जगन्नाथस्य जगतांं नाथः स्वामी मायाशबलः परमात्मा निर्लेपश्च तस्य भूपते महीपाल, विष्णो: व्यापनशीलस्य नामसहस्रं नाम्नां सहस्रं पापं भयं चापहन्तीति पापभयापहं त्वं मे मम मत्तः शृणु एकाग्रमना भूत्वा अवधारय ॥</p>
		<p>एकस्यैव समस्तस्य ब्रह्मणो द्विजसत्तम ।<br />नाम्नां सहस्रं लोकानामुपकारकरं शृणु ॥</p>
		<p>निमित्तशक्तयो नाम्नां भेदिन्यस्तदुदीरणात् ।<br />विभिन्नान्येव साध्यन्ते फलानि द्विजसत्तम ॥</p>
		<p>यच्छक्ति नाम यत्तस्य तत्तस्मिन्नेव वस्तुनि ।<br />साधकं पुरुषव्याघ्र सौम्यक्रूरेषु वस्तुषु ॥इति विष्णुधर्मे ।</p>
		<p>यद्यपि परस्य ब्रह्मणः षष्ठीगुणक्रियाजातिरूढीनां शब्दप्रवृत्तिहेतुभूतानां निमित्तशक्तीनां चासंभवः, तथापि सगुणे ब्रह्मणि सविकारे च सर्वात्मकत्वात् तेषां शब्दप्रवृत्तिहेतूनां संभवात् सर्वे शब्दाः परस्मिन् पुंसि प्रवर्तन्ते ॥</p>
		<p>तत्र - </p>
		<p class="verse">यानि नामानि गौणानि<br />विख्यातानि महात्मनः ।<br />ऋषिभिः परिगीतानि<br />तानि वक्ष्यामि भूतये ॥१३ ॥</p>
		<p>यानि नामानि गौणानि गुणसंबन्धीनि गुणयोगात् प्रवृत्तानि तेषु च यानि विख्यातानि प्रसिद्धानि ऋषिभिः मन्त्रैः तद्दर्शिभिश्च परिगीतानि परितः समन्ततः परमेश्वराख्यानेषु तत्र तत्र गीतानि ।महांश्चासावात्मा चेति महात्मा-'यच्चाप्नोति यदादत्ते यच्चात्ति विषयानिह ।यच्चास्य संततो भावस्तस्मादात्मेति कीर्त्यते' इति वचनात् ।अयमेव महानात्मेति महात्मा ।तस्याचिन्त्यप्रभावस्य तानि वक्ष्यामि भूतये पुरुषार्थचतुष्टयसिद्धये पुरुषार्थचतुष्टयार्थिनामिति ॥</p>
		<p>अत्र नामसहस्रे आदित्यादिशब्दानाम् अर्थान्तरे प्रसिद्धानां आदित्याद्यर्थानां तद्विभूतित्वेन तदभेदात् तस्यैव स्तुतिरिति प्रसिद्धार्थग्रहणेऽपि तत्स्तुतित्वम् ।</p>
		<p>भूतात्मा चेन्द्रियात्मा च प्रधानात्मा तथा भवान् ।<br />आत्मा च परमात्मा च त्वमेकः पञ्चधा स्थितः ॥</p>
		<p>ज्योतींषि विष्णुर्भुवनानि विष्णुर्वनानि विष्णुर्गिरयो दिशश्च ।<br />नद्यः समुद्राश्च स एव सर्वं यदस्ति यन्नास्ति च विप्रवर्य ।</p>
		<p class="text-right">इति विष्णुपुराणे ।</p>
		<p>'आदित्यानामहं विष्णुः' इत्यारभ्य 'एकांशेन स्थितो जगत्' इतिपर्यन्तं गीतासु ।'पुरुष एवेदं विश्वं कर्म तपो ब्रह्म परामृतम्' इत्यादिश्रुतिश्च ।विष्ण्वादिशब्दानां पुनरुक्तानामपि वृत्तिभेदेनार्थभेदात् न पौनरुक्त्यम् ।'श्रीपतिर्माधवः' इत्यादीनां वृत्त्येकत्वेऽपि शब्दभेदान्न पौनरुक्त्यम् ।अर्थैकत्वेऽपि न पौनरुक्त्यं दोषाय, 'नाम्नां सहस्रस्य किमेकं दैवतम्' इति पृष्टेः एकदेवताविषयत्वात् ॥</p>
		<p>यत्र पुंलिङ्गशब्दप्रयोगः, तत्र विष्णुर्विशेष्यः ; यत्र स्त्रीलिङ्गशब्दः तत्र देवता विशेष्यते ; यत्र नपुंसकलिङ्गशब्दः तत्र ब्रह्मेति विशेष्यते ॥</p>
		<p>'यत: सर्वाणि भूतानि' इत्यारभ्य जगदुत्पत्तिस्थितिलयकारणस्य ब्रह्मण एकदेवतात्वेनाभिहितत्वादादावुभयविधं ब्रह्म विश्वशब्देनोच्यते - </p>
		<p class="verse">विश्वं विष्णुर्वषट्कारो<br />भूतभव्यभवत्प्रभुः ।<br />भूतकृद्भूतभृद्भावो<br />भूतात्मा भूतभावनः ॥१४ ॥</p>
		<p>विश्वस्य जगतः कारणत्वेन विश्वम् इत्युच्यते ब्रह्म ।आदौ तु विश्वमिति कार्यभूतविश्वशब्देन कारणग्रहणं कार्यभूतविरिञ्च्यादिनामभिरपि उपपन्ना स्तुतिर्विष्णोः इति दर्शयितुम् ।यद्वा, परस्मात् पुरुषात् न भिन्नमिदं विश्वं परमार्थत: तेन विश्वमित्यभिधीयते ब्रह्म, ‘ब्रह्मैवेदं विश्वम्' 'पुरुष एवेदं विश्वम्' 'विश्वमेवेदम्' इत्यादिश्रुतिभ्यः ।तद्भिन्नं न किंचित् परमार्थतः सदस्ति ।अथवा, विशतीति विश्वं ब्रह्म, 'तत्सृष्ट्वा तदेवानुप्राविशत्' इति श्रुतेः ।किंच, संहृतौ विशन्ति विश्वानि भूतानि अस्मिन्निति विश्वं ब्रह्म, 'यत् प्रयन्त्यभिसंविशन्ति' इति श्रुतेः ! तथा हि-- सकलं जगकार्यभूतमेष विशति, अत्र अखिलं विश्वं विशतीत्युभयथापि विश्वं ब्रह्म इति, श्रुतेः ।'अन्यत्र धर्मादन्यत्राधर्मात्' इत्यारभ्य 'सर्वे वेदा यत्पदमामनन्ति तपांसि सर्वाणि च यद्वदन्ति ।यदिच्छन्तो ब्रह्मचर्यं चरन्ति तत्ते पदं संग्रहेण ब्रवीमि ।ओमित्येतत् ।एतद्ध्येवाक्षरं ब्रह्म एतद्ध्येवाक्षरं परम् ।एतद्ध्येवाक्षरं ज्ञात्वा यो यदिच्छति तस्य तत्' इति काठके ।'एतद्वै सत्यकाम परं चापरं च ब्रह्म यदोंकारः' इत्युपक्रम्य 'यः पुनरेतं त्रिमात्रेणोमित्येतेनैवाक्षरेण परं पुरुषमभिध्यायीत' इति प्रश्नोपनिषदि ।'ओमिति ब्रह्म ।ओमितीदं सर्वम्' इति यजुर्वेदारण्यके ।'तद्यथा शङ्कुना सर्वाणि पर्णानि संतृण्णान्येवमोंकारेण सर्वा वाक् संतृण्णा ।ओंकार एवेदं सर्वम् ।' इति च्छान्दोग्ये ।'ओमित्येतदक्षरम्' इत्युपक्रम्य</p>
		<p>प्रणवो ह्यपरं ब्रह्म प्रणवश्च परः स्मृतः ।<br />अपूर्वोऽनन्तरो बाह्यो न परः प्रणवोऽव्ययः ॥</p>
		<p>सर्वस्य प्रणवो ह्यादिः मध्यमन्तस्तथैव च ।<br />एवं हि प्रणवं ज्ञात्वा व्यश्नुते तदनन्तरम् ॥</p>
		<p>प्रणवं हीश्वरं विन्द्यात्सर्वस्य हृदये स्थितम् ।<br />सर्वव्यापिनमोंकारं ज्ञात्वा धीरो न शोचति ॥</p>
		<p>अमात्रोऽनन्तमात्रश्च द्वैतस्योपशमः शिवः ।<br />ओंकारो विदितो येन स मुनिर्नेतरो जनः ॥इति ।</p>
		<p>‘ओं तद्ब्रह्म ।ओं तद्वायुः ।ओं तदात्मा ।ओं तत्सत्यम्' इत्यादिभ्यः श्रुतिभ्यः ।</p>
		<p>ओमित्येकाक्षरं ब्रह्म व्याहरन्मामनुस्मरन् ।<br />यः प्रयाति त्यजन्देहं स याति परमां गतिम् ॥</p>
		<p>यदक्षरं वेदविदो वदन्ति विशन्ति यद्यतयो वीतरागाः ।<br />यदिच्छन्तो ब्रह्मचर्यं चरन्ति तत्ते पदं संग्रहेण प्रवक्ष्ये ॥</p>
		<p>रसोऽहमप्सु कौन्तेय प्रभास्मि शशिसूर्ययोः ।<br />प्रणवः सर्ववेदेषु शब्दः खे पौरुषं नृषु ॥</p>
		<p>.................गिरामस्म्येकमक्षरम् ॥</p>
		<p>आद्यं यत्र्य़क्षरं ब्रह्म त्रयी यस्मिन्प्रतिष्ठिता ।<br />एकाक्षरं परं ब्रह्म प्राणायामः परं तपः ॥</p>
		<p>ओंकारः स्वर्गद्वारं तस्माद्ब्रह्माध्येष्यमाण एतदादि प्रतिपद्येत ।विकथां चान्यां कृत्वा एवं लौकिक्या वाचा व्यावर्तते ब्रह्म'।'प्रणवाद्यास्तथा वेदाः प्रणवे पर्यवस्थिताः ।वाङ्मयं प्रणवः सर्वं तस्मात्प्रणवमभ्यसेत्' इत्यादिस्मृतिभ्यश्च विश्वशब्देन ओंकारोऽभिधीयते ।वाच्यवाचकयोरत्यन्तभेदाभावात् विश्वमित्योंकार एव ब्रह्मेत्यर्थः ।'सर्वं खल्विदं ब्रह्म तज्जलानिति शान्त उपासीत' इति ।एतदुक्तं भवति-- यस्मात्सर्वमिदं विकारजातं ब्रह्म तज्जत्वात् तल्लत्वात् तदनत्वाच्च ।न च सर्वस्यैकात्मत्वे रागादय: संभवन्ति ।'तस्माच्छान्त उपासीत' इति श्रुतेः,</p>
		<p>श्रूयतां धर्मसर्वस्वं श्रुत्वा चैवावधार्यताम् ।<br />आत्मनः प्रतिकूलानि परेषां न समाचरेत् ॥</p>
		<p>आत्मौपम्येन सर्वत्र समं पश्यति योऽर्जुन ।<br />सुखं वा यदि वा दुःखं स योगी परमो मतः ॥</p>
		<p>निर्गुणः परमात्मात्र देहे व्याप्य व्यवस्थितः ।<br />तमहं ज्ञानविज्ञेयं नावमन्ये न लङ्घये ॥</p>
		<p>यद्यागमैर्न विन्देयं तमहं भूतभावनम् ।<br />क्रमेयं त्वां गिरिं चेमं हनुमानिव सागरम् ॥</p>
		<p>बद्धवैराणि भूतानि द्वेषं कुर्वन्ति चेत्ततः ।<br />शोच्यान्यहोऽतिमोहेन व्याप्तानीति मनीषिणाम् ।<br />एते भिन्नदृशां दैत्या विकल्पाः कथिता मया ॥</p>
		<p>कृत्वाभ्युपगमं तत्र संक्षेपः श्रूयतां मम ।<br />विस्तारः सर्वभूतस्य विष्णोः सर्वमिदं जगत् ॥</p>
		<p>द्रष्टव्यमात्मवत्तस्मादभेदेन विचक्षणैः ।<br />समुत्सृज्यासुरं भावं तस्माद्यूयं तथा वयम् ॥</p>
		<p>तथा यत्नं करिष्यामो यथा प्राप्स्याम निर्वृतिम् ।<br />सर्वत्र दैत्याः समतामुपेताः समत्वमाराधनमच्युतस्य ॥</p>
		<p>न मन्त्रादिकृतस्तात न च नैसर्गिको मम ।<br />प्रभाव एष सामान्यो यस्य यस्याच्युतो हृदि ॥</p>
		<p>अन्येषां यो न पापानि चिन्तयत्यात्मनो यथा ।<br />तस्य पापागमस्तात हेत्वभावान्न विद्यते ॥</p>
		<p>कर्मणा मनसा वाचा परपीडां करोति यः ।<br />तद्बीजं जन्म फलति प्रभूतं तस्य चाशुभम् ॥</p>
		<p>सोऽहं न पापमिच्छामि न करोमि वदामि वा ।<br />चिन्तयन्सर्वभूतस्थमात्मन्यपि च केशवम् ॥</p>
		<p>शारीरं मानसं वाग्जं दैवं भूतभवं तथा ।<br />सर्वत्र समचित्तस्य तस्य मे जायते कुतः ॥</p>
		<p>एवं सर्वेषु भूतेषु भक्तिरव्यभिचारिणी ।<br />कर्तव्या पण्डितैर्ज्ञात्वा सर्वभूतमयं हरिम् ॥</p>
		<p>साम चोपप्रदानं च भेददण्डौ तथापरौ ।<br />उपायाः कथिता ह्येते मित्रादीनां च साधने ॥</p>
		<p>तानेवाहं न पश्यामि मित्रादींस्तात मा क्रुधः ।<br />साध्याभावे महाबाहो साधनैः किं प्रयोजनम् ॥</p>
		<p>सर्वभूतात्मके तात जगन्नाथे जगन्मये ।<br />परमात्मनि गोविन्दे मित्रामित्रकथा कुतः ॥</p>
		<p>जडानामविवेकानामशूराणामपि प्रभो ।<br />भाग्यभोग्यानि राज्यानि सन्त्यनीतिमतामपि ॥</p>
		<p>तस्माद्यतेत पुण्येषु य इच्छेन्महतीं श्रियम् ।<br />यतितव्यं समत्वेन निर्वाणमपि चेच्छता ॥</p>
		<p>देवा मनुष्याः पशवः पक्षिवृक्षसरीसृपाः ।<br />रूपमेतदनन्तस्य विष्णोर्भिन्नमिव स्थितम् ॥</p>
		<p>एतद्विजानता सर्वं जगत्स्थावरजङ्गमम् ।<br />द्रष्टव्यमात्मवद्विष्णुर्यतोऽयं विश्वरूपधृक ॥</p>
		<p>एवं ज्ञाते स भगवाननादिः परमेश्वरः ।<br />प्रसीदत्यच्युतो यस्मिन्प्रसन्ने क्लेशसंक्षयः ॥</p>
		<p>बहूनां जन्मनामन्ते ज्ञानवान्मां प्रपद्यते ।<br />वासुदेवः सर्वमिति स महात्मा सुदुर्लभः ॥</p>
		<p>इत्यादिवचनैश्च हिंसादिरहितेन स्तुतिनमस्कारादि कर्तव्यमिति दर्शयितुं विश्वशब्देन ब्रह्माभिधीयत इति वा ॥</p>
		<p>मत्कर्मकृन्मत्परमो मद्भक्तः सङ्गवर्जितः ।<br />निर्वैरः सर्वभूतेषु यः स मामेति पाण्डव ॥इति ।</p>
		<p>न चलति निजवर्णधर्मतो यः <br />सममतिरात्मसुहृद्विपक्षपक्षे ।<br />न हरति न च हन्ति किंचिदुच्चैः<br />सितमनसं तमवेहि विष्णुभक्तम् ॥</p>
		<p>विमलमतिरमत्सरः प्रशान्तः<br />शुभचरितोऽखिलसत्त्वमित्रभूतः ।<br />प्रियहितवचनोऽस्तमानमायो<br />वसति सदा हृदि तस्य वासुदेवः ॥</p>
		<p>वसति हृदि सनातने च तस्मि-<br />न्भवति पुमाञ्जगतोऽस्य सौम्यरूपः ।<br />क्षितिरसमतिरम्यमात्मनोऽन्तः ।<br />कथयति चारुतयैव सालपोतः ॥</p>
		<p>सकलमिदमहं च वासुदेवः<br />परमपुमान्परमेश्वरः स एकः ।<br />इति मतिरचला भवत्यनन्ते<br />हृदयगते व्रज तान्विहाय दूरात् ॥</p>
		<p>यमनियमविधूतकल्मषाणा-<br />मनुदिनमच्युतसक्तमानसानाम् ।<br />अपगतमदमानमत्सराणां<br />व्रज भट दूरतरेण मानवानाम् ॥</p>
		<p>इत्यादिवचनैर्वैष्णवलक्षणस्य एवंप्रकारत्वाच्च हिंसादिरहितेन विष्णोः स्तुतिनमस्कारादि कर्तव्यमिति ।'श्रद्धया देयम् ।अश्रद्धयादेयम्' 'श्रद्धयाग्निः समिध्यते' इति श्रुतेः, </p>
		<p>मश्रोत्रियं श्राद्धमधीतमव्रत-<br />मदक्षिणं यज्ञमनृत्विजा हुतम् ।<br />अश्रद्धया दत्तमसंस्कृतं हवि-<br />र्भागाः षडेते तव दैत्यसत्तम ॥</p>
		<p>पुण्यं मद्द्वेषिणां यच्च मद्भक्तद्वेषिणां तथा ।<br />क्रयविक्रयसक्तानां पुण्यं यच्चाग्निहोत्रिणाम् ॥</p>
		<p>अश्रद्धया च यद्दानं यजतां ददतां तथा ।<br />तत्सर्वं तव दैत्येन्द्र मत्प्रसादाद्भविष्यति ॥</p>
		<p>अश्रद्धया हुतं दत्तं तपस्तप्तं कृतं च यत् ।<br />असदित्युच्यते पार्थ न च तत्प्रेत्य नो इह ॥</p>
		<p>इत्यादिस्मृतिभ्यश्च श्रद्धया स्तुतिनमस्कारादि कर्तव्यम्, नाश्रद्धया ।‘ओं तत्सदिति निर्देशो ब्रह्मणस्त्रिविधः स्मृतः' इति भगवद्वचनात् स्तुतिनमस्कारादिकं कर्मासात्त्विकं विगुणमपि श्रद्धापूर्वकं ब्रह्मणोऽभिधानत्रयप्रयोगेण सगुणं सात्त्विकं संपादितं भवति ।आत्मानं विष्णुं ध्यात्वा स्तुतिनमस्कारादि कर्तव्यम् ।</p>
		<p>नाविष्णुः कीर्तयेद्विष्णुं नाविष्णुर्विष्णुमर्चयेत् ।<br />नाविष्णुः संस्मरेद्विष्णुं नाविष्णुर्विष्णुमाप्नुयात् ॥</p>
		<p>इति महाभारते कर्मकाण्डे ।</p>
		<p>सर्वाण्येतानि नामानि परस्य ब्रह्मणोऽनघ ।<br />एवमेतानि नामानि देवदेवस्य कीर्तयेत् ॥</p>
		<p>यं यं काममभिध्यायेत्तं तमाप्नोत्यसंशयम् ।<br />सर्वान्कामानवाप्नोति समाराध्य जगद्गुरुम् ॥</p>
		<p>तन्मयत्वेन गोविन्दमित्येतद्दाल्भ्य नान्यथा ।<br />तन्मयो वाञ्छितान्कामान्पदमाप्नोति मानवः ॥</p>
		<p class="text-right">इति विष्णुधर्मे ।</p>
		<p>सर्वभूतस्थितं यो मां भजत्येकत्वमास्थितः ।<br />सर्वथा वर्तमानोऽपि स योगी मयि वर्तते ॥</p>
		<p class="text-right">इति भगवद्गीतासु ।</p>
		<p>अहं हरिः सर्वमिदं जनार्दनो<br />नान्यत्ततः कारणकार्यजातम् ।<br />ईदृङ्मनो यस्य न तस्य भूयो<br />भवोद्भवा द्वन्द्वगदा भवन्ति ॥इति विष्णुपुराणे ।</p>
		<p>गुरोर्यत्र परीवादो निन्दा वापि प्रवर्तते ।<br />कर्णौ तत्र पिधातव्यौ गन्तव्यं वा ततोऽन्यतः ॥</p>
		<p>'तस्माद्ब्रह्मैवाचार्यरूपेणावतिष्ठते' इति व्यासस्मृतेः ।<br />वरं हुतवहज्वालापुञ्जस्यान्तर्व्यवस्थितिः ।<br />न शौरिचिन्ताविमुखजनसंवासवैशसम् ॥</p>
		<p>इति कात्यायनवचनात् यत्र देशे वासुदेवनिन्दा तत्र वासो न कर्तव्यः ।एतदुक्तं भवति - </p>
		<p>यस्य देवे परा भक्तिर्यथा देवे तथा गुरौ ।<br />तस्यैते कथिता ह्यर्थाः प्रकाशन्ते महात्मनः ॥</p>
		<p>इति श्वेताश्वतरोपनिषन्मन्त्रवर्णात् हरौ गुरौ च परा भक्ति: कार्येति ॥</p>
		<p>अवशेनापि यन्नाम्नि कीर्तिते सर्वपातकैः ।<br />पुमान्विमुच्यते सद्यः सिंहत्रस्तैर्मृगैरिव ॥</p>
		<p>ज्ञानतोऽज्ञानतो वापि वासुदेवस्य कीर्तनात् ।<br />तत्सर्वं विलयं याति तोयस्थं लवणं यथा ॥</p>
		<p>कलिकल्मषमयुग्रं नरकार्तिप्रदं नृणाम् ।<br />प्रयाति विलयं सद्यः सकृद्यत्रानुसंस्मृते ॥</p>
		<p>सकृत्स्मृतोऽपि गोविन्दो नृणां जन्मशतैः कृतम् ।<br />पापराशिं दहत्याशु तूलराशिमिवानलः ॥</p>
		<p>सेयं वदनवल्मीकवासिनी रसनोरगी ।<br />या न गोविन्द गोविन्द गोविन्देति प्रभाषते ॥</p>
		<p>पापवल्ली मुखे तस्य जिह्वारूपेण तिष्ठति ।<br />या न वक्ति दिवारात्रौ गुणान्गोविन्दसंभवान् ॥</p>
		<p>सकृदुच्चरितं येन हरिरित्यक्षरद्वयम् ।<br />बद्धः परिकरस्तेन मोक्षाय गमनं प्रति ॥</p>
		<p>एकोऽपि कृष्णे सुकृतः प्रणामो<br />दशाश्वमेधावभृथेन तुल्यः ।<br />दशाश्वमेधी पुनरेति जन्म<br />कृष्णप्रणामी न पुनर्भवाय ॥</p>
		<p>इत्यादिवचनैः श्रद्धाभक्त्योरभावेऽपि नामसंकीर्तनं समस्तं दुरितं नाशयतीत्युक्तम् ।किमुत श्रद्धादिपूर्वकं सहस्रनामसंकीर्तनं नाशयतीति ।</p>
		<p>'मनसा वा अग्रे संकल्पयत्यथ वाचा व्याहरति', 'यद्धि मनसा ध्यायति तद्वाचा वदति' इति श्रुतिभ्यां स्मरणं ध्यानं च नामसंकीर्तनेऽन्तर्भूतम् ।</p>
		<p>यस्मिन्न्यस्तमतिर्न याति नरकं स्वर्गोऽपि यच्चिन्तने<br />विघ्नो यत्र निवेशिते च मनसि ब्राह्मोऽपि लोकोऽल्पकः ।<br />मुक्तिं चेतसि यः स्थितोऽमलधियां पुंसां ददात्यव्ययः<br />किं चित्रं यदघं प्रयाति विलयं तत्राच्युते कीर्तिते ॥<br />इति विष्णुपुराणे श्रीपराशरेणोपसंहृतम् ।</p>
		<p>आलोड्य सर्वशास्त्राणि विचार्य च पुनः पुनः ।<br />इदमेकं सुनिष्पन्नं ध्येयो नारायणः सदा ॥<br />इति महाभारतान्ते भगवता श्रीवेदव्यासेनोपसंहृतम् ।</p>
		<p>हरिरेकः सदा ध्येयो भवद्भिः सत्त्वसंस्थितैः ।<br />ओमित्येवं सदा विप्राः पठत ध्यात केशवम् ॥</p>
		<p>इति हरिवंशे कैलासयात्रायां हरिरेको ध्यातव्य इत्युक्तं श्रीमहेश्वरेणापि ।एतत्सर्वमभिप्रेत्य 'एष मे सर्वधर्माणां धर्मोऽधिकतमो मतः' इत्याधिक्यमुक्तम् ।'किमेकं दैवतम्' इत्यारभ्य 'किं जपन्मुच्यते जन्तुः' इति षट्प्रश्नेषु 'यत: सर्वाणि' इति प्रश्नोत्तराभ्यां यद्ब्रह्मोक्तं तद्विश्वशब्देनोच्यत इति व्याख्यातं <strong>विश्वम्</strong> ।तत्किमित्याकाङ्क्षायामाह- विष्णुः इति ।तथा च ऋग्वेदे- 'आस्य जानन्तो नाम चिद्विवक्तन महस्ते विष्णो सुमतिं भजामहे' इत्यादिवाक्यैर्विष्णो: नामसंकीर्तनेन सम्यग्ज्ञानप्राप्तिर्विहिता ।वेवेष्टि व्याप्नोतीति <strong>विष्णुः</strong>।विषेर्व्याप्त्यभिधायिनो नुक्प्रत्ययान्तस्य रूपम् ।देशकालवस्तुपरिच्छेदशून्य इत्यर्थः ।'अन्तर्बहिश्च तत्सर्वं व्याप्य नारायणः स्थितः' इत्यादिश्रुतेः ।विशतेर्वा नुक्प्रत्ययस्य रूपं विष्णुरिति ।</p>
		<p>यस्माद्विष्टमिदं सर्वं तस्य शक्त्या महात्मनः ।<br />तस्माद्विष्णुरिति ख्यातो विशेर्धातोः प्रवेशनात् ॥</p>
		<p class="text-right">इति विष्णुपुराणे ।</p>
		<p>व्याप्ते मे रोदसी पार्थ क्रान्तिश्चाभ्यधिका स्थिता ।<br />क्रमणाच्चाप्यहं पार्थ विष्णुरित्यभिसंज्ञितः ॥</p>
		<p class="text-right">इति महाभारते ।</p>
		<p>यदुद्देशेनाध्वरे वषट्क्रियते <strong>स: वषट्कारः</strong> ।यस्मिन् यज्ञे वा वषट्क्रिया, 'यज्ञो वै विष्णुः' इति श्रुतेः ।येन वषट्कारादिमन्त्रात्मना वा देवान् प्रीणयति स वषट्कारः ।देवता वा, 'प्रजापतिश्च वषट्कारश्च' इति श्रुतेः ।'चतुर्भिश्च चतुर्भिश्च द्वाभ्यां पञ्चभिरेव च ।हूयते च पुनर्द्वाभ्यां स मे विष्णुः प्रसीदतु' इत्यादिस्मृतेश्च ।<strong>भूतभव्यभवत्प्रभुः</strong> भूतं भव्यं भवच्चेति भूतभव्यभवन्ति तेषां प्रभुः ।कालभेदमनादृत्य सन्मात्रप्रतियोगिकमैश्वर्यं तस्येति प्रभुत्वम् ।रजोगुणं समाश्रित्य विरिञ्चिरूपेण भूतानि करोतीति <strong>भूतकृत्</strong> ; तमोगुणमास्थाय स रुद्रात्मना भूतानि कृन्तति कृणोति हिनस्तीति <strong>भूतकृत्</strong> । सत्त्वगुणमधिष्ठाय भूतानि बिभर्ति पालयति धारयति पोषयतीति वा <strong>भूतभृत्</strong> ।प्रपञ्चरूपेण भवतीति, केवलं भवतीत्येव वा <strong>भावः</strong> ।भवनं भावः सत्तात्मको वा ।<strong>भूतात्मा</strong> भूतानामात्मा अन्तर्यामी, 'एष त आत्मा अन्तर्याम्यमृतः' इति श्रुतेः ।भूतानि भावयति जनयति वर्धयतीति वा <strong>भूतभावनः</strong>॥</p>
		<p>भूतकृदित्यादिभिः गुणतन्त्रत्वं प्राप्तं प्रतिषिध्यते - </p>
		<p class="verse">पूतात्मा परमात्मा च<br />मुक्तानां परमा गतिः।<br />अव्ययः पुरुषः साक्षी<br />क्षेत्रज्ञोऽक्षर एव च ॥१५ ॥</p>
		<p>पूत आत्मा यस्य सः <strong>पूतात्मा</strong>, 'केवलो निर्गुणश्च' इति श्रुतेः ।गुणोपरागः स्वेच्छात: पुरुषस्येति कल्प्यते । परमश्चासावात्मा चेति <strong>परमात्मा</strong> कार्यकारणविलक्षणो नित्यशुद्धबुद्धमुक्तस्वभाव: ।मुक्तानां परमा प्रकृष्टा गतिर्गन्तव्या देवता पुनरावृत्त्यसंभवात्तद्गतस्येति <strong>मुक्तानां परमा गतिः</strong> ; 'मामुपेत्य तु कौन्तेय पुनर्जन्म न विद्यते' इति भगवद्वचनम ।नास्य व्ययो विनाशो विकारो वा विद्यत इति <strong>अव्ययः</strong>, 'अजरोऽमरोऽव्ययः' इति श्रुतेः ।पुरं शरीरं तस्मिन् शेते इति <strong>पुरुषः</strong> ।'नवद्वारं पुरं पुण्यमेतैर्भावैः समन्वितम् ।व्याप्य शेते महात्मा यस्तस्मात्पुरुष उच्यते' इति महाभारते ।यद्वा, अस्तेर्व्यत्यस्ताक्षरयोगात् आसीत्पुरा पूर्वमेवेति विग्रहं कृत्वा व्युत्पादितः <strong>पुरुषः</strong>, 'पूर्वमेवाहमिहासमिति, तत्पुरुषस्य पुरुषत्वम्' इति श्रुतेः ।अथवा पुरुषु उत्कर्षशालिषु सीदतीति, पुरूणि फलानि सनोति ददातीति वा, पूरूणि भुवनानि संहारसमये स्यति अन्तं करोतीति वा पूरणात्सदनाद्वा <strong>पुरुषः</strong> ।'पूरणात्सदनाच्चैव ततोऽसौ पुरुषोत्तमः' इति पञ्चमवेदे ।साक्षादव्यवधानेन स्वरूपबोधेन ईक्षते पश्यति सर्वमिति <strong>साक्षी</strong> ।'साक्षाद्द्रष्टरि संज्ञायाम्' इति पाणिनिवचनादिनिप्रत्ययः ।क्षेत्रं शरीरं जानातीति <strong>क्षेत्रज्ञः</strong> ; 'आतोऽनुपसर्गे कः' इति कप्रत्ययः ।'क्षेत्रज्ञं चापि मां विद्धि' इति भगवद्वचनात् ।'क्षेत्राख्यानि शरीराणि तेषां चैव यथासुखम् ।तानि वेत्ति स योगात्मा तत: क्षेत्रज्ञ उच्यते' इति ब्रह्मपुराणे ।स एव न क्षरतीति <strong>अक्षरः</strong> परमात्मा ।अश्नोतेर्वा सरप्रत्ययान्तस्य रूपमक्षर इति ।एवकारात् क्षेत्रज्ञाक्षरयोरभेदः परमार्थतः, 'तत्त्वमसि' इति श्रुतेः ।चकाराद्व्यावहारिको भेदश्च, प्रसिद्धेरप्रमाणत्वात् ॥</p>
		<p class="verse">योगो योगविदां नेता<br />प्रधानपुरुषेश्वरः ।<br />नारसिंहवपुः श्रीमा-<br />न्केशवः पुरुषोत्तमः ॥१६ ॥</p>
		<p>'ज्ञानेन्द्रियाणि सर्वाणि निगृह्य मनसा सह ।एकत्वभावना योग: क्षेत्रज्ञपरमात्मनोः' तदवाप्यतया <strong>योगः</strong> इति योगविदो विदुः ।योगं विदन्ति विचारयन्ति, जानन्ति, लभन्त इति वा योगविदः ।तेषां नेता ज्ञानिनां योगक्षेमवहनादिनेति <strong>योगविदां नेता</strong>, 'तेषां नित्याभियुक्तानां योगक्षेमं वहाम्यहम्' इति भगवद्वचनात् ।प्रधानं प्रकृतिर्माया ; पुरुषो जीवः ; तयोरीश्वरः <strong>प्रधानपुरुपेश्वरः</strong> ।नरस्य सिंहस्य चावयवा यस्मिन् लक्ष्यन्ते तद्वपुर्यस्य स: <strong>नारसिंहवपुः</strong> ।यस्य वक्षसि नित्यं वसति श्री: स: श्रीमान् ।अभिरूपाः केशा: यस्य सः <strong>केशवः</strong> ।'केशाद्वोऽन्यतरस्याम्' इति वप्रत्ययः प्रशंसायाम् ।यद्वा, कश्च अश्च ईशश्च त्रिमूर्तयः केशाः ते यद्वशे वर्तन्ते स: <strong>केशवः</strong> ।केशिवधाद्वा केशवः ।'यस्मात्त्वयैष दुष्टात्मा हत: केशी जनार्दन ।तस्मात्केशवनाम्ना त्वं लोके ख्यातिं गमिष्यसि' इति विष्णुपुराणे श्रीकृष्णं प्रति नारदवचनम् ।पृषोदरादित्वाच्छब्दसाधुत्वकल्पना ।पुरुषाणामुत्तमः <strong>पुरुषोत्तमः</strong> ।अत्र 'न निर्धारणे' इति षष्ठीसमासप्रतिषेधो न भवति, जात्याद्यनपेक्षया समर्थत्वात् ।यत्र पुनः जातिगुणक्रियापेक्षया पृथक्क्रिया तत्रासमर्थत्वान्निषेधः प्रवर्तते ; यथा- मनुष्याणां क्षत्रियः शूरतमः, गवां कृष्णा संपन्नक्षीरतमा, अध्वगानां धावन् शीघ्रतम इति ।अथवा पञ्चमीसमासः ।तथा च भगवद्वचनम्- 'यस्मात् क्षरमतीतोऽहमक्षरादपि चोत्तमः ।अतोऽस्मि लोके वेदे च प्रथितः पुरुषोत्तमः' इति ॥</p>
		<p class="verse">सर्वः शर्वः शिवः स्थाणु-<br />र्भूतादिर्निधिरव्ययः ।<br />संभवो भावनो भर्ता <br />प्रभवः प्रभुरीश्वरः ॥१७ ॥</p>
		<p>‘असतश्च सतश्चैव सर्वस्य प्रभवाप्ययात् ।सर्वस्य सर्वदा ज्ञानात् सर्वमेनं प्रचक्षते' इति भगवद्व्यासवचनात् <strong>सर्वः</strong>।शृणाति संहारसमये संहरति संहारयति सकलाः प्रजा: इति <strong>शर्वः</strong> ।निस्त्रैगुण्यतया शुद्धत्वात् <strong>शिवः</strong> ।‘स ब्रह्मा स शिवः' इत्यभेदोपदेशात् शिवादिनामभि: हरिरेव स्तूयते ।स्थिरत्वात् <strong>स्थाणुः</strong> ।भूतानामादिकारणत्वात् <strong>भूतादिः</strong> ।प्रलयकाले अस्मिन् सर्वं निधीयते इति <strong>निधिः</strong> ।'कर्मण्यधिकरणे च' इति किप्रत्ययः ।स एव निधिर्विशेष्यते- अव्ययः अनश्वरो निधिरित्यर्थः ।स्वेच्छया समीचीनं भवनमस्येति <strong>संभवः</strong>, 'धर्मसंस्थापनार्थाय संभवामि युगे युगे' इति भगवद्वचनात् ।'अथ दुष्टविनाशाय साधूनां रक्षणाय च ।स्वेच्छया संभवाम्येवं गर्भदुःखविवर्जितः' इति च ।सर्वेषां भोक्तॄणां फलानि भावयतीति <strong>भावनः</strong> ।सर्वफलदातृत्वम् ‘फलमत उपपत्तेः' इत्यत्र उपपादितम् ।प्रपञ्चस्याधिष्ठानत्वेन भरणात् <strong>भर्ता</strong> ।प्रकर्षेण महाभूतानि अस्माज्जायन्त इति <strong>प्रभवः</strong> ; प्रकृष्टो भवो जन्मास्येति वा ।सर्वासु क्रियासु सामर्थ्यातिशयात् <strong>प्रभुः</strong> ।निरुपाधिकमैश्वर्यमस्येति <strong>ईश्वरः</strong>, 'एष सर्वेश्वरः' इति श्रुतेः ॥</p>
		<p class="verse">स्वयंभूः शंभुरादित्यः<br />पुष्कराक्षो महाखनः ।<br />अनादिनिधनो धाता<br />विधाता धातुरुत्तमः ॥१८ ॥</p>
		<p>स्वयमेव भवतीति <strong>स्वयंभूः</strong> ।'स एव स्वयमुद्बभौ' इति मानवं वचनम् ।सर्वेषामुपरि भवति, स्वयं भवतीति वा स्वयंभूः ।येषामुपरि भवति यश्चोपरि भवति तदुभयात्मना स्वयमेव भवतीति वा, ‘परिभूः स्वयंभूः' इति मन्त्रवर्णात् ।अथवा, <strong>स्वयंभूः</strong> परमेश्वरः स्वयमेव स्वतन्त्रो भवति न परतन्त्रः, 'पराञ्चि खानि व्यतृणत्स्वयंभूः' इति मन्त्रवर्णात् ।शं सुखं भक्तानां भावयतीति शंभुः ।आदित्यमण्डलान्तःस्थो हिरण्मयः पुरुष: <strong>आदित्यः</strong> ।द्वादशादित्येषु विष्णुर्वा, 'आदित्यानामहं विष्णुः' इत्युक्तः ।अदितेरखण्डिताया मह्या अयं पतिरिति वा, 'इयं वा अदितिः' 'महीं देवीं विष्णुपत्नीम्' इति श्रुतेः ।यथा आदित्य एक एवानेकेषु जलभाजनेषु अनेकवत्प्रतिभासते, एवमनेकेषु शरीरेषु एक एव आत्मा अनेकवत्प्रतिभासत इति आदित्यसाधार्म्याद्वा <strong>आदित्यः</strong> ।पुष्करेणोपमिते अक्षिणी यस्येति <strong>पुष्कराक्षः</strong> ।महान्पूजित: स्वनो नादो वा श्रुतिलक्षणो यस्य सः <strong>महास्वनः</strong> ।'सन्महत्' इत्यादिना समासे कृते 'आन्महत: समानाधिकरणजातीययोः' इत्यादिना आत्त्वम् ।'अस्य महतो भूतस्य निःश्वसितमेतदृग्वेदो यजुर्वेदः' इति श्रुतेः ।आदिर्जन्म ; निधनं विनाशः ; तद्द्वयं यस्य न विद्यते सः <strong>अनादिनिधनः</strong>।अनन्तादिरूपेण विश्वं बिभर्तीति धाता ।कर्मणां तत्फलानां च कर्ता <strong>विधाता</strong> ; अनन्तादीनामपि धारकत्वाद्विशेषेण दधातीति वा ।<strong>धातुरुत्तमः</strong> इति नामैकं सविशेषणं सामानाधिकरण्येन ; धातुर्विरिञ्चादुत्कृष्ट इति वा वैयधिकरण्येन ; नामद्वयं वा; सर्वधातुभ्यः पृथिव्यादिभ्यः उत्कृष्टश्चिद्धातुरित्यर्थः । कार्यकारणप्रपञ्चधारणाच्चिदेव <strong>धातुः ।उत्तमः</strong> सर्वेषामुद्गतानाम् अतिशयेनोद्गतत्वादुत्तमः ॥</p>
		<p class="verse">अप्रमेयो हृषीकेशः <br />पद्मनाभोऽमरप्रभुः।<br />विश्वकर्मा मनुस्त्वष्टा<br />स्थविष्ठः स्थविरो ध्रुवः ॥१९ ॥</p>
		<p>शब्दादिरहितत्वान्न प्रत्यक्षगम्यः ।नाप्यनुमानगम्यः, तद्व्याप्तलिङ्गाभावात् ।नाप्युपमानसिद्धः, निर्भागत्वेन सादृश्याभावात् ।नाप्यर्थापत्तिग्राह्यः, तद्विनानुपपद्यमानस्यासंभवात् ।नाप्यभावगोचरः, भावरूपत्वात् , अभावसाक्षित्वाच्च ।नापि शास्त्रप्रमाणवेद्यः, प्रमाणजन्यातिशयाभावात् ।यद्येवम् , शास्त्रयोनित्वं कथम् ? उच्यते- प्रमाणादिसाक्षित्वेन प्रकाशस्वरूपस्य प्रमाणाविषयत्वेऽपि अध्यस्तातद्रूपनिवर्तकत्वेन शास्त्रप्रमाणकत्वमिति <strong>अप्रमेयः</strong>, साक्षिरूपत्वात् ।हृषीकाणि इन्द्रियाणि ; तेषामीश: क्षेत्रज्ञरूपभाक् ।यद्वा, इन्द्रियाणि यस्य वशे वर्तन्ते स परमात्मा <strong>हृषीकेशः</strong> ।यस्य वा सूर्यरूपस्य चन्द्ररूपस्य च जगत्प्रीतिकरा हृष्टाः केशा रश्मयः सः <strong>हृषीकेशः</strong>, ‘सूर्यरश्मिर्हरिकेशः पुरस्तात्' इति श्रुतेः ।पृषोदरादित्वात्साधुत्वम् ।यथोक्तं मोक्षधर्मे -</p>
		<p>सूर्याचन्द्रमसौ शश्वदंशुभिः केशसंज्ञितैः ।<br />बोधयन्स्वापयंश्चैव जगदुत्तिष्ठते पृथक् ॥</p>
		<p>बोधनात्स्वापनाच्चैव जगतो हर्षणं भवेत् ।<br />अग्नीषोमकृतैरेवं कर्मभिः पाण्डुनन्दन ॥</p>
		<p>हृषीकेशोऽहमीशानो वरदो लोकभावनः ।इति ।</p>
		<p>सर्वजगत्कारणं पद्मं नाभौ यस्य सः <strong>पद्मनाभः</strong>, 'अजस्य नाभावध्येकमर्पितम्' इति श्रुतेः ।अमराणां प्रभुः <strong>अमरप्रभुः</strong> ।विश्वं कर्म क्रिया यस्य सः <strong>विश्वकर्मा</strong> । क्रियते इति जगत् कर्म विश्वं कर्म यस्येति वा विचित्रनिर्माणशक्तिमत्त्वाद्वा <strong>विश्वकर्मा</strong> ; त्वष्ट्रा सादृश्याद्वा ।मननात् मनुः ।'नान्योऽतोऽस्ति मन्ता' इति श्रुतेः ।मन्त्रो वा, प्रजापतिर्वा <strong>मनुः</strong> ।संहारसमये सर्वभूततनूकरणत्वात् <strong>त्वष्टा</strong> ।त्वक्षतेस्तनूकरणार्थात् तृच्प्रत्यय: ।अतिशयेन स्थूलः <strong>स्थविष्ठः</strong> ।पुराणः स्थविरः 'त्वेषं ह्यस्य स्थविरस्य नाम' इति बह्वृचाः ; वयोवचनो वा ।स्थिरत्वात् ध्रुवः ।<strong>स्थविरो ध्रुव</strong> इत्येकं नाम सविशेषणम् ॥</p>
		<p class="verse">अग्राह्यः शाश्वतः कृष्णो<br />लोहिताक्षः प्रतर्दनः ।<br />प्रभूतस्त्रिककुब्धाम<br />पवित्रं मङ्गलं परम् ॥२० ॥</p>
		<p>कर्मेन्द्रियैः न गृह्यत इति <strong>अग्राह्यः</strong>, 'यतो वाचो निवर्तन्ते ।अप्राप्य मनसा सह' इति श्रुतेः ।शश्वत् सर्वेषु कालेषु भवतीति <strong>शाश्वतः</strong>, 'शाश्वतं शिवमच्युतम्' इति श्रुतेः ।सच्चिदानन्दात्मकः <strong>कृष्णः</strong>, 'कृषिर्भूवाचकः शब्दोणश्च निर्वृतिवाचकः ।विष्णुस्तद्भावयोगाच्च कृष्णो भवति शाश्वत:' इति व्यासवचनात् ; कृष्णवर्णात्मकत्वाद्वा, 'कृष्णो वर्णश्च मे यस्मात्तस्मात्कृष्णोऽहमर्जुन' इति महाभारते ।लोहिते अक्षिणी यस्येति <strong>लोहिताक्षः</strong>, ‘स मा वृषभो लोहिताक्षः' इति श्रुतेः ।प्रलये भूतानि प्रतर्दयति हिनस्तीति <strong>प्रतर्दनः</strong> ।ज्ञानैश्वर्यादिगुणैः संपन्नः <strong>प्रभूतः</strong> ।ऊर्ध्वाधोमध्यभेदेन तिसृणां ककुभामपि धामेति <strong>त्रिककुब्धाम</strong> इत्येकं नाम ।येन पुनाति यो वा पुनाति ऋषिर्देवता वा तत् <strong>पवित्रम्</strong> ।'पुवः संज्ञायाम्' ‘कर्तरि चर्षिदेवतयोः' इति पाणिनिस्मरणात् इत्रप्रत्ययः ।'अशुभानि निराचष्टे तनोति शुभसंततिम् ।स्मृतिमात्रेण यत्पुंसां ब्रह्म तन्मङ्गलं विदुः' इति विष्णुपुराणवचनात् , कल्याणरूपत्वाद्वा मङ्गलम् ।परं सर्वभूतेभ्यः उत्कृष्टं ब्रह्म ।<strong>मङ्गलं परम्</strong> इत्येकमिदं नाम सविशेषणम ॥</p>
		<p class="verse">ईशानः प्राणदः प्राणो <br />ज्येष्ठः श्रेष्ठः प्रजापतिः ।<br />हिरण्यगर्भो भूगर्भो <br />माधवो मधुसूदनः ॥२१ ॥</p>
		<p>सर्वभूतनियन्तृत्वात् <strong>ईशानः</strong> ।प्राणान् ददाति चेष्टयतीति प्राणदः, 'को ह्येवान्यात्कः प्राण्यात्' इति श्रुतेः ।यद्वा, प्राणान् कालात्मना द्यति खण्डयतीति, प्राणान् दापयति शोधयतीति वा, प्राणान् दाति लुनातीति वा, <strong>प्राणदः</strong> ।प्राणितीति <strong>प्राणः</strong> क्षेत्रज्ञः परमात्मा वा, 'प्राणस्य प्राणम्' इति श्रुतेः मुख्यप्राणो वा ।वृद्धतमो <strong>ज्येष्ठः</strong> 'ज्य च' इत्यधिकारे 'वृद्धस्य च' इति वृद्धशब्दस्य ज्यादेशविधानात् ।प्रशस्यतमः <strong>श्रेष्ठः</strong>, 'प्रशस्यस्य श्रः' इति श्रादेशविधानात् ।'प्राणो वाव ज्येष्ठश्च श्रेष्ठश्च' इति श्रुतेः मुख्यप्राणो वा, ‘श्रेष्ठश्च' इत्यधिकरणसिद्धत्वात् ।सर्वकारणत्वाद्वा <strong>ज्येष्ठः</strong> ।सर्वातिशयत्वाद्वा <strong>श्रेष्ठः</strong> ।ईश्वरत्वेन सर्वासां प्रजानां पतिः <strong>प्रजापतिः</strong> ।हिरण्मयाण्डान्तवर्तित्वात् <strong>हिरण्यगर्भो</strong> ब्रह्मा विरिञ्चिः तदात्मा, ‘हिरण्यगर्भः समवर्तताग्रे' इति श्रुतेः ।भूः गर्भे यस्य सः <strong>भूगर्भः</strong>।माया: श्रिया: धवः पतिः <strong>माधवः</strong> ; मधुविद्यावबोध्यत्वाद्वा ।‘मौनाध्यानाच्च योगाच्च विद्धि भारत माधवम्' इति व्यासवचनाद्वा माधव: ।मधुनामानमसुरं सूदितवानिति <strong>मधुसूदनः</strong>।</p>
		<p>कर्णमिश्रोद्भवं चापि मधुनाममहासुरम् ।<br />ब्रह्मणोपचितिं कुर्वञ्जघान पुरुषोत्तमः ॥</p>
		<p>तस्य तात वधादेव देवदानवमानवाः ।<br />मधुसूदन इत्याहुर्ऋषयश्च जनार्दनम् ॥</p>
		<p class="text-right">इति महाभारते ॥</p>
		<p class="verse">ईश्वरो विक्रमी धन्वी<br />मेधावी विक्रमः क्रमः ।<br />अनुत्तमो दुराधर्षः<br />कृतज्ञः कृतिरात्मवान् ॥२२ ॥</p>
		<p>सर्वशक्तिमत्तया <strong>ईश्वरः</strong> ।विक्रमः शौर्यम् , तद्योगात् <strong>विक्रमी</strong> ।धनुरस्यास्तीति <strong>धन्वी</strong> ।व्रीह्यादित्वात् इनिः ।'राम शस्त्रभृतामहम्' इति भगवद्वचनम् ।मेधा बहुग्रन्थधारणसामर्थ्यम्, सा यस्यास्ति सः <strong>मेधावी</strong> ।'अस्मायामेधास्रजो विनिः' इति विनिप्रत्ययः ।विचक्रमे जगद्विश्वं तेन <strong>विक्रमः</strong>; विना गरुडेन पक्षिणा क्रमाद्वा ।क्रमणात् , क्रमहेतुत्वाद्वा क्रमः, 'क्रान्ते विष्णुम्' इति मनुवचनात् ।अविद्यमानः उत्तमो यस्मात् स: <strong>अनुत्तमः</strong> ।'यस्मात्परं नापरमस्ति किंचित्' इति श्रुतेः, 'न त्वत्समोऽस्त्यभ्यधिकः कुतोऽन्यः' इति स्मृतेश्च ।दैत्यादिभिः धर्षयितुं न शक्यत इति <strong>दुराधर्षः</strong> ।प्राणिनां पुण्यापुण्यात्मकं कर्म कृतं जानातीति <strong>कृतज्ञः</strong> ।पत्रपुष्पाद्यल्पमपि प्रयच्छतां मोक्षं ददातीति वा ।पुरुषप्रयत्नः <strong>कृतिः</strong>, क्रिया वा; सर्वात्मत्वात्तदाधारतया वा लक्ष्यते कृत्येति वा <strong>कृतिः</strong> ।स्वमहिमप्रतिष्ठितत्वात् <strong>आत्मवान्</strong> ।'स भगवः कस्मिन्प्रतिष्ठित इति स्वे महिम्नि' इति श्रुतेः ॥</p>
		<p class="verse">सुरेशः शरणं शर्म<br />विश्वरेताः प्रजाभवः ।<br />अहः संवत्सरो व्यालः<br />प्रत्ययः सर्वदर्शनः ॥२३ ॥</p>
		<p>सुराणां देवानामीशः <strong>सुरेशः</strong> ।सूपपदो वा राधातुः शोभनदातॄणाम् ईश: <strong>सुरेशः</strong> ।आर्तानामार्तिहरणत्वात् <strong>शरणम्</strong> ।परमानन्दरूपत्वात् शर्म ।विश्वस्य कारणत्वात् <strong>विश्वरेताः</strong> ।सर्वाः प्रजा यत्सकाशादुद्भवन्ति स <strong>प्रजाभवः</strong> ।प्रकाशरूपत्वात् अहः ।कालात्मना स्थितो विष्णुः <strong>संवत्सरः</strong> इत्युक्तः ।व्यालवद्ग्रहीतुमशक्यत्वात् <strong>व्यालः</strong> ।प्रतीति: प्रज्ञा <strong>प्रत्ययः</strong>, 'प्रज्ञानं ब्रह्म' इति श्रुतेः ।सर्वाणि दर्शनात्मकानि अक्षीणि यस्य सः <strong>सर्वदर्शनः</strong> ।सर्वात्मकत्वात् 'विश्वतश्चक्षुः' 'विश्वाक्षम्' इति श्रुतेः ॥</p>
		<p class="verse">अजः सर्वेश्वरः सिद्धः<br />सिद्धिः सर्वादिरच्युतः ।<br />वृषाकपिरमेयात्मा <br />सर्वयोगविनिःसृतः ॥२४ ॥</p>
		<p>न जायत इति <strong>अजः</strong>, 'न जातो न जनिष्यते' इति श्रुतेः ।'न हि जातो न जायेय न जनिष्ये कदाचन ।क्षेत्रज्ञः सर्वभूतानां तस्मादहमजः स्मृतः' इति महाभारते ।सर्वेषामीश्वराणामीश्वरः <strong>सर्वेश्वरः</strong>, 'एष सर्वेश्वरः' इति श्रुतेः ।नित्यनिष्पन्नरूपत्वात् <strong>सिद्धः</strong>।सर्ववस्तुषु संविद्रूपत्वात्, निरतिशयरूपत्वाद्वा <strong>सिद्धिः</strong> ।स्वर्गादीनां विनाशित्वादफलत्वम् ।सर्वभूतानामादिकारणत्वात् <strong>सर्वादिः</strong> ।स्वरूपसामर्थ्यात् न च्युतो न च्यवते न च्यविष्यते इति <strong>अच्युतः</strong>, 'शाश्वतꣳ शिवमच्युतम्' इति श्रुतेः ।तथा च भगवद्वचनम्- 'यस्मान्न च्युतपूर्वोऽहमच्युतस्तेन कर्मणा' इति ॥</p>
		<p>इति नाम्नां प्रथमं शतं विवृतम् ॥</p>
		<p>वर्षणात् सर्वकामाणां धर्मो वृषः ; कात् तोयात् भूमिमपादिति कपिर्वराहः ; वृषरूपत्वात्कपिरूपत्वाच्च <strong>वृषाकपिः</strong>।‘कपिर्वराहः श्रेष्ठश्च धर्मश्च वृष उच्यते ।तस्माद्वृषाकपिं प्राह काश्यपो मां प्रजापतिः' इति महाभारते ।इयानिति मातुं परिच्छेत्तुं न शक्यते आत्मा अस्येति <strong>अमेयात्मा</strong> ।सर्वसंबन्धविनिर्गतः <strong>सर्वयोगविनिःसृतः</strong>, 'असङ्गो ह्ययं पुरुषः' इति श्रुतेः ।नानाशास्त्रोक्ताद्योगादपगतत्वाद्वा ॥</p>
		<p class="verse">वसुर्वसुमनाः सत्त्यः<br />समात्मासंमितः समः ।<br />अमोघः पुण्डरीकाक्षो<br />वृषकर्मा वृषाकृतिः ॥२५ ॥</p>
		<p>वसन्ति सर्वभूतानि अत्र, तेषु अयमपि वसतीति वा वसुः ; 'वसूनां पावकश्चास्मि' इत्युक्तो वा <strong>वसुः</strong> ।वसुशब्देन धनवाचिना प्राशस्त्यं लक्ष्यते ।प्रशस्तं मनो यस्य सः <strong>वसुमनाः</strong>।रागद्वेषादिभि: क्लेशैर्मदादिभिरुपक्लेशैश्च यतो न कलुषितं चित्तं ततस्तन्मनः प्रशस्तम् ।अवितथरूपत्वात्परमात्मा <strong>सत्त्यः</strong>, 'सत्यं ज्ञानमनन्तं ब्रह्म' इति श्रुतेः ।मूर्तामूर्तात्मकत्वाद्वा, 'सच्च त्यच्चाभवत्' इति श्रुतेः ।सदिति प्राणः, तीत्यन्नम् , यमिति दिवाकरः, तेन प्राणान्नादित्यरूपाद्वा <strong>सत्त्यः</strong>, 'सदिति प्राणास्तीत्यन्नं यमित्यसावादित्यः' इति श्रुतेः ।सत्सु साधुत्वाद्वा <strong>सत्त्यः</strong> ।सम आत्मा मनो यस्य रागद्वेषादिभिरदूषितः सः <strong>समात्मा</strong> ।सर्वभूतेषु सम एक आत्मा वा, 'सम आत्मेति विद्यात्' इति श्रुतेः ।सर्वैरप्यर्थजातैः परिच्छिन्नो मितः; सर्वैरपरिच्छिन्नोऽमित इति <strong>असंमितः</strong> ; सर्वकालेषु सर्वविकाररहितत्वात् <strong>समः</strong> ; मया लक्ष्म्या सह वर्तत इति वा <strong>समः</strong> ।पूजितः स्तुत: संस्मृतो वा सर्वफलं ददाति न वृथा करोतीति <strong>अमोघः</strong>।अवितथसंकल्पाद्वा, 'सत्यकामः सत्यसंकल्प:' इति श्रुतेः ।हृदयस्थं पुण्डरीकमश्नुते व्याप्नोति तत्रोपलक्षित इति <strong>पुण्डरीकाक्षः</strong>, 'यत्पुण्डरीकं पुरमध्यसꣳस्थम्' इति श्रुतेः; पुण्डरीकाकारे उभे अक्षिणी अस्येति वा ।धर्मलक्षणं कर्मास्येति <strong>वृषकर्मा</strong> ।धर्मार्थमाकृतिः शरीरं यस्य सः <strong>वृषाकृतिः</strong> ।'धर्मसंस्थापनार्थाय संभवामि युगे युगे' इति भगवद्वचनात् ॥</p>
		<p class="verse">रुद्रो बहुशिरा बभ्रु-<br />र्विश्वयोनिः शुचिश्रवाः ।<br />अमृतः शाश्वतस्थाणु-<br />र्वरारोहो महातपाः ॥२६ ॥</p>
		<p>संहारकाले प्रजाः संहरन् रोदयतीति रुद्रः ।रुदं राति ददातीति वा, रुर्दुःखं दुःखकारणं वा, द्रावयतीति वा <strong>रुद्रः</strong> ।रोदनाद्रावणाद्वापि रुद्र इत्युच्यते, ‘रुर्दुःखं दुःखहेतुं वा विद्रावयति स प्रभुः ।रुद्र इत्युच्यते तस्माच्छिवः परमकारणम्' इति लिङ्गपुराणवचनात् ।बहूनि शिरांसि यस्येति <strong>बहुशिराः</strong>, 'सहस्रशीर्षा पुरुषः' इति मन्त्रवर्णात् ।बिभर्ति लोकानिति बभ्रुः ।विश्वस्य कारणत्वात् <strong>विश्वयोनिः</strong> ।शुचीनि श्रवांसि नामानि श्रवणीयान्यस्येति <strong>शुचिश्रवाः</strong> ।न विद्यते मृतं मरणमस्येति <strong>अमृतः</strong>, 'अजरोऽमरः' इति श्रुतेः ।शाश्वतश्चासौ स्थाणुश्चेति <strong>शाश्वतस्थाणुः</strong> ।वर आरोहोऽङ्कोऽस्येति <strong>वरारोहः</strong> ।वरमारोहणं यस्मिन्निति वा, आरूढानां पुनरावृत्त्यसंभवात्, 'न च पुनरावर्तते' इति श्रुतेः, 'यं प्राप्य न निवर्तन्ते' इति स्मृतेश्च ।महत्सृज्यविषयं तपो ज्ञानमस्येति <strong>महातपाः</strong>, 'यस्य ज्ञानमयं तपः इति श्रुतेः ।ऐश्वर्यं प्रतापो वा तपो महदस्येति वा <strong>महातपाः</strong> ॥</p>
		<p class="verse">सर्वगः सर्वविद्भानु-<br />र्विष्वक्सेनो जनार्दनः ।<br />वेदो वेदविदव्यङ्गो<br />वेदाङ्गो वेदवित्कविः॥२७ ॥</p>
		<p>सर्वत्र गच्छतीति <strong>सर्वगः</strong>, कारणत्वेन व्याप्तत्वात् सर्वत्र ।सर्वं वेत्ति विन्दतीति वा सर्ववित्; भातीति भानुः, 'तमेव भान्तमनु भाति सर्वम्' इति श्रुतेः ।'यदादित्यगतं तेज:' इत्यादिस्मृतेश्च ; सर्वविच्चासौ भानुश्चेति <strong>सर्वविद्भानुः</strong> ।विष्वगञ्चति पलायते दैत्यसेना यस्य रणोद्योगमात्रेणेति <strong>विष्वक्सेनः</strong> ।जनान् दुर्जनानर्दयति हिनस्ति, नरकादीन्गमयतीति वा <strong>जनार्दनः</strong> ; जनैः पुरुषार्थमभ्युदयनिःश्रेयसलक्षणं याच्यते इति <strong>जनार्दनः</strong> ।वेदयतीति <strong>वेदः</strong>, 'तेषामेवानुकम्पार्थमहमज्ञानजं तमः ।नाशयाम्यात्मभावस्थो ज्ञानदीपेन भास्वता' इति भगवद्वचनात् ।यथावत् वेदार्थं वेत्तीति वेदवित् , 'वेदान्तकृद्वेदविदेव चाहम्' इति भगवद्वचनात् ।</p>
		<p>सर्वे वेदाः सर्वविद्या: सशास्त्राः<br />सर्वे यज्ञाः सर्व इज्याश्च कृष्णः ।<br />विदुः कृष्णं ब्राह्मणास्तत्त्वतो ये <br />तेषां राजन्सर्वयज्ञाः समाप्ताः ॥</p>
		<p class="text-right">इति महाभारते ।</p>
		<p><strong>अव्यङ्गः</strong> ज्ञानादिभिः परिपूर्णोऽविकल उच्यते ; व्यङ्गो व्यक्तिर्न विद्यत इति वा <strong>अव्यङ्गः</strong>, 'अव्यक्तोऽयम्' इति भगवद्वचनात् ।वेदा अङ्गभूता यस्य स: <strong>वेदाङ्गः</strong> ।वेदान्विन्त्ते विचारयतीति <strong>वेदवित्</strong> ।क्रान्तदर्शी <strong>कविः</strong> सर्वदृक् , 'नान्योऽतोऽस्ति द्रष्टा' इत्यादिश्रुतेः, 'कविर्मनीषी' इत्यादिमन्त्रवर्णात् ॥</p>
		<p class="verse">लोकाध्यक्षः सुराध्यक्षो<br />धर्माध्यक्षः कृताकृतः ।<br />चतुरात्मा चतुर्व्यूह-<br />श्चतुर्दंष्ट्रश्चतुर्भुजः ॥२८॥</p>
		<p>लोकानध्यक्षयतीति <strong>लोकाध्यक्षः</strong> सर्वेषां लोकानां प्राधान्येनोपद्रष्टा ।लोकपालादिसुराणामध्यक्षः <strong>सुराध्यक्षः</strong> ।धर्माधर्मौ साक्षादीक्षतेऽनुरूपं फलं दातुं तस्मात् <strong>धर्माध्यक्षः</strong> ।कृतश्च कार्यरूपेण अकृतश्च कारणरूपेणेति <strong>कृताकृतः</strong> ।सर्गादिषु पृथग्विभूतयश्चतस्रः आत्मन: यस्य सः <strong>चतुरात्मा</strong> ।</p>
		<p>ब्रह्मा दक्षादयः कालस्तथैवाखिलजन्तवः ।<br />विभूतयो हरेरेता जगतः सृष्टिहेतवः ॥</p>
		<p>विष्णुर्मन्वादयः कालः सर्वभूतानि च द्विज ।<br />स्थितेर्निमित्तभूतस्य विष्णोरेता विभूतयः ॥</p>
		<p>रुद्रः कालोऽन्तकाद्याश्च समस्ताश्चैव जन्तवः ।<br />चतुर्धा प्रलयायैता जनार्दनविभूतयः ॥</p>
		<p class="text-right">इति वैष्णवपुराणे ।</p>
		<p>'व्यूह्यात्मानं चतुर्धा वै वासुदेवादिमूर्तिभिः ।सृष्ट्यादीन्प्रकरोत्येष विश्रुतात्मा जनार्दनः' इति व्यासवचनात् <strong>चतुर्व्यूहः</strong> ।दंष्ट्राश्चतस्रो यस्येति <strong>चतुर्दंष्ट्रः</strong> नृसिंहविग्रहः ।सादृश्याद्वा शृङ्गं दंष्ट्रेत्युच्यते, 'चत्वारि शृङ्गा' इति श्रुतेः ।चत्वारो भुजा अस्येति <strong>चतुर्भुजः</strong> ॥</p>
		<p class="verse">भ्राजिष्णुर्भोजनं भोक्ता<br />सहिष्णुर्जगदादिजः ।<br />अनघो विजयो जेता <br />विश्वयोनिः पुनर्वसुः ॥२९ ॥</p>
		<p>प्रकाशैकरसत्वात् <strong>भ्राजिष्णुः</strong> ।भोज्यरूपतया प्रकृतिर्माया <strong>भोजनम्</strong> इत्युच्यते ।पुरुषरूपेण तां भङ्क्ते इति <strong>भोक्ता</strong> ।हिरण्याक्षादीन् सहते अभिभवतीति <strong>सहिष्णुः</strong> ।हिरण्यगर्भरूपेण जगदादावुत्पद्यते स्वयमिति <strong>जगदादिजः</strong> ।अघं न विद्यतेऽस्येति <strong>अनघः</strong>, 'अपहतपाप्मा' इति श्रुतेः ।विजयते ज्ञानवैराग्यैश्वर्यादिभिर्गुणैः विश्वमिति <strong>विजयः</strong> ।यतोऽतिशेते सर्वभूतानि स्वभावत: अत: <strong>जेता</strong> ।विश्वं योनिरस्येति, विश्वश्चासौ योनिश्चेति वा <strong>विश्वयोनिः</strong> ।पुनः पुनः शरीरेषु वसति क्षेत्रज्ञरूपेणेति पुनर्वसुः ॥</p>
		<p class="verse">उपेन्द्रो वामनः प्रांशु-<br />रमोघः शुचिरूर्जितः ।<br />अतीन्द्रः संग्रहः सर्गो<br />धृतात्मा नियमो यमः ॥३० ॥</p>
		<p>इन्द्रमुपगतोऽनुजत्वेनेति <strong>उपेन्द्रः</strong>, यद्वा, उपरि इन्द्रः <strong>उपेन्द्रः</strong> ।'ममोपरि यथेन्द्रस्त्वं स्थापितो गोभिरीश्वरः ।उपेन्द्र इति कृष्ण त्वां गास्यन्ति भुवि देवताः' इति हरिवंशे ।बलिं वामनरूपेण याचितवानिति <strong>वामनः</strong> ।संभजनीय इति वा, 'मध्ये वामनमासीनं विश्वे देवा उपासते' इति मन्त्रवर्णात् ।स एव जगत्त्रयं क्रममाणः प्रांशुरभूदिति <strong>प्रांशुः</strong> ।'तोये तु पतिते हस्ते वामनोऽभूदवामनः ।सर्वदेवमयं रूपं दर्शयामास वै प्रभुः ॥भूः पादौ द्यौः शिरश्चास्य चन्द्रादित्यौ च चक्षुषी' इत्यादि विश्वरूपं दर्शयित्वा 'तस्य विक्रमतो भूमिं चन्द्रादित्यौ स्तनान्तरे ।नभ: प्रक्रममाणस्य नाभ्यां तौ समवस्थितौ ॥दिवमाक्रममाणस्य जानुमूले व्यवस्थितौ ।' इति प्रांशुत्वं दर्शितं हरिवंशे ।न मोघं चेष्टितं यस्य सः <strong>अमोघः</strong> ।स्मरतां स्तुवताम् अर्चयतां च पावनत्वात् <strong>शुचिः</strong>।'अस्पर्शश्च महाञ्शुचिः' इति मन्त्रवर्णात् ।बलप्रकर्षशालित्वात् <strong>ऊर्जितः</strong> ।अतीत्येन्द्रं स्थितो ज्ञानैश्वर्यादिभिः स्वभावसिद्धैरिति <strong>अतीन्द्रः</strong>।सर्वेषां प्रतिसंहारात् <strong>संग्रहः</strong> ।सृज्यरूपतया, सर्गहेतुत्वाद्वा <strong>सर्गः</strong> ।एकरूपेण जन्मादिरहिततया धृत आत्मा येन सः <strong>धृतात्मा</strong> ।स्वेषु स्वेष्वधिकारेषु प्रजा नियमयतीति <strong>नियमः</strong> ।अन्तर्यच्छतीति <strong>यमः</strong> ॥</p>
		<p class="verse">वेद्यो वैद्यः सदायोगी<br />वीरहा माधवो मधुः ।<br />अतीन्द्रियो महामायो<br />महोत्साहो महाबलः ॥३१ ॥</p>
		<p>निःश्रेयसार्थिभिः वेदनार्हत्वात् <strong>वेद्यः</strong> ।सर्वविद्यानां वेदितृत्वात् <strong>वैद्यः</strong> ।सदा आविर्भूतस्वरूपत्वात् <strong>सदायोगी</strong> ।धर्मत्राणाय वीरान असुरान् हन्तीति <strong>वीरहा</strong> ।मायाः विद्यायाः पतिः <strong>माधवः</strong> ।‘मा विद्या च हरेः प्रोक्ता तस्या ईशो यतो <strong>भवान्</strong> ।तस्मान्माधवनामासि धव: स्वामीति शब्दितः' इति हरिवंशे ।यथा मधु परां प्रीतिमुत्पादयति अयमपि तथेति <strong>मधुः</strong> ।'अशब्दमस्पर्शम्' इति श्रुतेः शब्दादिरहितत्वात् इन्द्रियाणामविषय इति <strong>अतीन्द्रियः</strong> ।मायाविनामपि मायाकारित्वात् <strong>महामायः</strong>, 'मम माया दुरत्यया' इति भगवद्वचनात् ।जगदुत्पत्तिस्थितिलयार्थमुद्युक्तत्वात् <strong>महोत्साहः</strong> ।बलिनामपि बलवत्त्वात् <strong>महाबलः</strong> ॥</p>
		<p class="verse">महाबुद्धिर्महावीर्यो<br />महाशक्तिर्महाद्युतिः ।<br />अनिर्देश्यवपुः श्रीमा-<br />नमेयात्मा महाद्रिधृक् ॥३२ ॥</p>
		<p>बुद्धिमतामपि बुद्धिमत्त्वात् <strong>महाबुद्धिः</strong> ।महदुत्पत्तिकारणमविद्यालक्षणं वीर्यमस्येति <strong>महावीर्यः</strong> ।महती शक्तिः सामर्थ्यमस्येति <strong>महाशक्तिः</strong> ।महती द्युतिर्बाह्याभ्यन्तरा चास्येति <strong>महाद्युतिः</strong> ; ‘स्वयं ज्योतिः' इति श्रुतेः, ‘ज्योतिषां ज्योतिः' <strong>इत्यादेश्च</strong> ।इदं तदिति निर्देष्टुं यन्न शक्यते परस्मै स्वसंवेद्यत्वात् तत् अनिर्देश्यं वपुरस्येति <strong>अनिर्देश्यवपुः</strong> ।ऐश्वर्यलक्षणा समग्रा श्रीर्यस्य सः <strong>श्रीमान्</strong> ।सर्वैः प्राणिभिरमेया बुद्धिरात्मा यस्य सः <strong>अमेयात्मा</strong> ।महान्तमद्रिं मन्दरं गोवर्धनं च अमृतमथने गोरक्षणे च धृतवानिति <strong>महाद्रिधृक्</strong> ॥</p>
		<p class="verse">महेष्वासो महीभर्ता<br />श्रीनिवासः सतां गतिः ।<br />अनिरुद्धः सुरानन्दो<br />गोविन्दो गोविदां पतिः ॥३३ ॥</p>
		<p>महानिष्वास इषुक्षेपो यस्य सः <strong>महेष्वासः</strong> ।एकार्णवाप्लुतां देवीं महीं बभारेति <strong>महीभर्ता</strong> ।यस्य वक्षस्यनपायिनी श्रीर्वसति स: <strong>श्रीनिवासः</strong>।सतां वैदिकानां साधूनां पुरुषार्थसाधनहेतुः <strong>सतां गतिः</strong> ।न केनापि प्रादुर्भावेषु निरुद्ध इति <strong>अनिरुद्धः</strong> ।सुरानानन्दयतीति <strong>सुरानन्दः</strong> ।'नष्टां वै धरणीं पूर्वमविन्दं वै गुहागताम् ।गोविन्द इति तेनाहं देवैर्वाग्भिरभिष्टुतः' इति मोक्षधर्मवचनात् <strong>गोविन्दः</strong> ।'अहं किलेन्द्रो देवानां त्वं गवामिन्द्रतां गतः ।गोविन्द इति लोकास्त्वां स्तोष्यन्ति भुवि शाश्वतम्' इति ।‘गौरेषा तु तथा वाणी तां च विन्दयते भवान् ।गोविन्दस्तु ततो देव मुनिभिः कथ्यते भवान्' इति च हरिवंशे ।गौर्वाणी, तां विन्दतीति गोविदः, तेषां पतिर्विशेषेणेति <strong>गोविदां पतिः</strong>॥</p>
		<p class="verse">मरीचिर्दमनो हंसः<br />सुपर्णो भुजगोत्तमः ।<br />हिरण्यनाभः सुतपाः<br />पद्मनाभः प्रजापतिः ॥३४ ॥</p>
		<p>तेजस्विनामपि तेजस्त्वात् <strong>मरीचिः</strong>, 'तेजस्तेजस्विनामहम्' इति भगवद्वचनात् ।स्वाधिकारात्प्रमाद्यती: प्रजा दमयितुं शीलं यस्य वैवस्वतादिरूपेण इति <strong>दमनः</strong>।अहं स इति तादात्म्यभाविनः संसारभयं हन्तीति <strong>हंसः</strong>।पृषोदरादित्वाच्छब्दसाधुत्वम् ।हन्ति गच्छति सर्वशरीरेष्विति वा, 'हꣳसः शुचिषत्' इति मन्त्रवर्णात् ।शोभनपर्णत्वात् <strong>सुपर्णः</strong>, 'द्वा सुपर्णा' इति मन्त्रवर्णात् ।भुजेन गच्छतामुत्तमो <strong>भुजगोत्तमः</strong> ।हिरण्यमिव कल्याणी नाभिरस्येति <strong>हिरण्यनाभः</strong> ; हितरमणीयनाभित्वाद्वा ।बदरिकाश्रमे नरनारायणरूपेण शोभनं तपश्चरतीति <strong>सुतपाः</strong> ।‘मनसश्चेन्द्रियाणां च ह्यैकाग्र्यं परमं तपः' इति स्मृतेः पद्ममिव सुवर्तुला नाभिरस्येति, हृदयपद्मस्य नाभौ मध्ये प्रकाशनाद्वा <strong>पद्मनाभः</strong> ।पृषोदरादित्वात्साधुत्वम् ।प्रजानां पति: पिता <strong>प्रजापतिः</strong> ॥</p>
		<p class="verse">अमृत्युः सर्वदृक्सिंहः<br />संधाता संधिमान्स्थिरः ।<br />अजो दुर्मर्षणः शास्ता<br />विश्रुतात्मा सुरारिहा ॥३५ ॥</p>
		<p>मृत्युर्विनाशस्तद्धेतुर्वा अस्य न विद्यते इति <strong>अमृत्युः</strong> ।प्राणिनां कृताकृतं सर्वं पश्यति स्वाभाविकेन बोधेनेति <strong>सर्वदृक्</strong> ।हिनस्तीति सिंहः ।पृषोदरादित्वात्साधुत्वम् ॥</p>
		<p>इति नाम्नां द्वितीयं शतं विवृतम् ॥</p>
		<p>कर्मफलैः पुरुषान् संधत्त इति संधाता ।फलभोक्ता च स एवेति <strong>संधिमान्</strong> ।सदैकरूपत्वात् <strong>स्थिरः</strong> ।अजति गच्छति क्षिपति इति वा <strong>अजः</strong> ।मर्षितुं सोढुं दानवादिभिर्न शक्यते इति <strong>दुर्मर्षणः</strong> ।श्रुतिस्मृत्यादिभिः सर्वेषामनुशिष्टिं करोतीति <strong>शास्ता</strong> ।विशेषेण श्रुत: सत्यज्ञानादिलक्षण: आत्मा अतो <strong>विश्रुतात्मा</strong> ।सुरारीणां निहन्तृत्वात् <strong>सुरारिहा</strong> ॥</p>
		<p class="verse">गुरुर्गुरुतमो धाम<br />सत्यः सत्यपराक्रमः ।<br />निमिषोऽनिमिषः स्रग्वी<br />वाचस्पतिरुदारधीः ॥३६ ॥</p>
		<p>समस्तविद्यानामुपदेष्टृत्वात् , सर्वेषां जनकत्वाद्वा <strong>गुरुः</strong> ।विरिञ्चयादीनामपि ब्रह्मविद्यासंप्रदायकत्वात् <strong>गुरुतमः</strong>, 'यो ब्रह्माणम्' इति मन्त्रवर्णात् ।<strong>धाम</strong> ज्योतिः, 'नारयणपरो ज्योतिः' इति मन्त्रवर्णात् ।सर्वकामाणामास्पदत्वाद्वा <strong>धाम</strong>, 'परमं ब्रह्म परं धाम' इति श्रुतेः ।सत्यवचनधर्मरूपत्वात् <strong>सत्यः</strong>, 'तस्मात्सत्यं परमं वदन्ति' इति श्रुतेः ; सत्यस्य सत्यमिति वा, 'प्राणा वै सत्यं तेषामेव सत्यम्' इति श्रुतेः ।सत्यः अवितथ: पराक्रमो यस्य सः <strong>सत्यपराक्रमः</strong> ।निमीलिते यतो नेत्रे योगनिद्रारतस्य अतो <strong>निमिषः</strong>।नित्यप्रबुद्धस्वरूपत्वात् <strong>अनिमिषः</strong> ; मत्स्यरूपतया वा आत्मरूपतया वा <strong>अनिमिषः</strong> ।भूततन्मात्ररूपां वैजयन्त्याख्यां स्रजं नित्यं बिभर्तीति स्रग्वी ।वाचो विद्यायाः पतिः वाचस्पतिः ; सर्वार्थविषया धीर्बुद्धिरस्य इति उदारधीः ; <strong>वाचस्पतिरुदारधीः</strong> इत्येकं नाम ॥</p>
		<p class="verse">अग्रणीर्ग्रामणीः श्रीमा-<br />न्न्यायो नेता समीरणः ।<br />सहस्रमूर्धा विश्वात्मा<br />सहस्राक्षः सहस्रपात् ॥३७॥</p>
		<p>अग्रं प्रकृष्टं पदं नयति मुमुक्षून् इति <strong>अग्रणीः</strong> ।भूतग्रामस्य नेतृत्वात् <strong>ग्रामणीः</strong> ।श्री: कान्तिः सर्वातिशयिता अस्येति <strong>श्रीमान्</strong> ।प्रमाणानुग्राहकोऽभेदकारकस्तर्को <strong>न्यायः</strong>।जगद्यन्त्रनिर्वाहको <strong>नेता</strong> ।श्वसनरूपेण भूतानि चेष्टयतीति <strong>समीरणः</strong> ।सहस्राणि मूर्धानोऽस्येति <strong>सहस्रमूर्धा</strong> ।विश्वस्यात्मा <strong>विश्वात्मा</strong> ।सहस्राण्यक्षीणि यस्य सः <strong>सहस्राक्षः</strong> ।सहस्राणि पादा अस्येति <strong>सहस्रपात्</strong> ।'सहस्रशीर्षा पुरुषः ।सहस्राक्षः सहस्रपात्' इति श्रुतेः ॥</p>
		<p class="verse">आवर्तनो निवृत्तात्मा <br />संवृतः संप्रमर्दनः ।<br />अहःसंवर्तको वह्नि-<br />रनिलो धरणीधरः ॥३८ ॥</p>
		<p>आवर्तयितुं संचारचक्रं शीलमस्येति <strong>आवर्तनः</strong> ।संसारबन्धान्निवृत्त आत्मा स्वरूपमस्येति <strong>निवृत्तात्मा</strong> ।आच्छादिकया अविद्यया संवृतत्वात् <strong>संवृतः</strong> ।सम्यक् प्रमर्दयति रुद्रकालाद्याभिः विभूतिभिरिति <strong>संप्रमर्दनः</strong> ।सम्यगह्नां प्रवर्तनात् सूर्यः <strong>अहःसंवर्तकः</strong> ।वहनात् वह्निः ।अनिलय: <strong>अनिलः</strong>, अनादित्वात् <strong>अनिलः</strong> ; अनादानाद्वा, अननाद्वा अनिलः ।शेषरूपेण वराहरूपेण च धरणीं धत्त इति <strong>धरणीधरः</strong> ॥</p>
		<p class="verse">सुप्रसादः प्रसन्नात्मा<br />विश्वधृग्विश्वभुग्विभुः ।<br />सत्कर्ता सत्कृतः साधु-<br />र्जह्नुर्नारायणो नरः ॥३९ ॥</p>
		<p>शोभनः प्रसादो यस्य अपकारवतामपि शिशुपालादीनां मोक्षप्रदातृत्वादिति <strong>सुप्रसादः</strong> ।रजस्तमोभ्यामकलुषित आस्मा अन्त:करणमस्येति <strong>प्रसन्नात्मा</strong> ; यद्वा, प्रसन्नस्वभाव: कारुणिक इत्यर्थः ; अवाप्तसर्वकामत्वाद्वा ।विश्वं धृष्णोतीति विश्वधृक् ।ञि धृषा प्रागल्भ्ये ।विश्वं भुङ्क्ते भुनक्ति पालयतीति वा <strong>विश्वभुक्</strong> ।हिरण्यगर्भादिरूपेण विविधं भवतीति <strong>विभुः</strong>, 'नित्यं विभुम्' इति मन्त्रवर्णात् ।सत्करोति पूजयतीति <strong>सत्कर्ता</strong> ।पूजितैरपि पूजितः <strong>सत्कृतः</strong> ।न्यायप्रवृत्ततया <strong>साधुः</strong> ; साधयतीति वा ; साध्यभेदानुपादानात् साध्यमात्रसाधको वा ।जनान् संहारसमये अपह्नुते अपनयतीति <strong>जह्रुः</strong> ; जहात्यविदुषोऽभक्तान् अपनयति परमिति वा ।नर आत्मा, ततो जातान्याकाशादीनि नाराणि कार्याणि तानि कार्याणि अयं कारणात्मना व्याप्नोति ; अतश्च तान्ययनमस्येति <strong>नारायणः</strong>, ‘यच्च किंचिज्जगत्सर्वं दृश्यते श्रूयतेऽपि वा ।अन्तर्बहिश्च तत्सर्वं व्याप्य नारायणः स्थितः' इति मन्त्रवर्णात् ।</p>
		<p>नराज्जातानि तत्त्वानि नाराणीति ततो विदुः ।<br />तान्येव चायनं तस्य तेन नारायणः स्मृतः ॥</p>
		<p class="text-right">इति महाभारते ।</p>
		<p>नाराणां जीवानामयनत्वात् प्रलये इति वा, ‘यत्प्रयन्त्यभिसंविशन्ति' इति श्रुतेः ।'नाराणामयनं यस्मात्तस्मान्नारायणः स्मृतः' इति ब्रह्मवैवर्तात् , 'आपो नारा इति प्रोक्ता आपो वै नरसूनवः ।ता यदस्यायनं पूर्वं तस्मान्नारायण: स्मृतः' इति मनुवचनाद्वा नारायणः ।</p>
		<p>नारायणाय नम इत्ययमेव सत्यः<br />संसारघोरविषसंहरणाय मन्त्रः ।<br />शृण्वन्तु भव्यमतयो यतयोऽस्तरागा <br />उच्चैस्तरामुपदिशाम्यहमूर्ध्वबाहुः ॥</p>
		<p class="text-right">इति श्रीनारसिंहपुराणे ।</p>
		<p>नयतीति नरः प्रोक्तः परमात्मा सनातनः ।</p>
		<p class="text-right">इति व्यासवचनम् ॥</p>
		<p class="verse">असंख्येयोऽप्रमेयात्मा<br />विशिष्टः शिष्टकृच्छुचिः ।<br />सिद्धार्थः सिद्धसंकल्पः<br />सिद्धिदः सिद्धिसाधनः ॥४० ॥</p>
		<p>यस्मिन् संख्यानामरूपभेदादिः न विद्यत इति <strong>असंख्येयः</strong> ।अप्रमेय आत्मा स्वरूपमस्येति <strong>अप्रमेयात्मा</strong> ।अतिशेते सर्वम् अतो <strong>विशिष्टः</strong> ।शिष्टं शासनं करोतीति <strong>शिष्टकृत्</strong> ; शिष्टान् करोति पालयतीति वा ।सामान्यवचनो धातुर्विशेषवचनो दृष्टः कुरु काष्ठानीत्याहरणे यथा, तद्वदिति वा <strong>शिष्टकृत्</strong> ।निरञ्जन: शुचिः ।सिद्धो निर्वृत्त अर्थ्यमानोऽर्थोऽस्येति <strong>सिद्धार्थः</strong>, 'सत्यकामः' इति श्रुतेः ।सिद्धो निष्पन्नः संकल्पोऽस्येति <strong>सिद्धसंकल्पः</strong>, 'सत्यसंकल्प:' इति श्रुतेः ।सिद्धिं फलं कर्तृभ्यः स्वाधिकारानुरूपतो ददातीति <strong>सिद्धिदः</strong> ।सिद्धेः साधकत्वात् <strong>सिद्धिसाधनः</strong> ॥</p>
		<p class="verse">वृषाही वृषभो विष्णु-<br />र्वृषपर्वा वृषोदरः ।<br />वर्धनो वर्धमानश्च<br />विविक्तः श्रुतिसागरः ॥४१ ॥</p>
		<p>वृषो धर्मः पुण्यम्, तदेव अहः द्वादशाहादिः क्रतुः वृषाहः; सोऽस्यास्तीति <strong>वृषाही</strong> ।वृषाह इत्यत्र ‘राजाहःसखिभ्यष्टच्' इति टच्प्रत्ययः समासान्तः ।वर्षत्येष भक्तेभ्यः कामानिति <strong>वृषभः ।विष्णुः</strong> विष्णुर्विक्रमणात्' इति व्यासेनोक्तेः ।वृषरूपाणि सोपानपर्वाणि आहुः परं धामारुरुक्षोः इत्यतो <strong>वृषपर्वा</strong> ।प्रजाः वर्षतीव उदरमस्येति <strong>वृषोदरः</strong> ।वर्धयतीति <strong>वर्धनः</strong> ।प्रपञ्चरूपेण वर्धत इति <strong>वर्धमानः</strong> ।इत्थं वर्धमानोऽपि पृथगेव तिष्ठतीति <strong>विविक्तः</strong> ।श्रुतयः सागरे इव अत्र निधीयन्ते इति <strong>श्रुतिसागरः</strong> ॥</p>
		<p class="verse">सुभुजो दुर्धरो वाग्ग्मी<br />महेन्द्रो वसुदो वसुः ।<br />नैकरूपो बृहद्रूपः<br />शिपिविष्टः प्रकाशनः ॥४२ ॥</p>
		<p>शोभना भुजाः जगद्रक्षाकरा अस्येति <strong>सुभुजः</strong> ।पृथिव्यादीन्यपि लोकधारकाण्यन्यैः धारयितुमशक्यानि धारयन् न केनचिद्धारयितुं शक्यत इति <strong>दुर्धरः</strong> ; दुःखेन ध्यानसमये मुमुक्षुभिः हृदये धार्यत इति वा <strong>दुर्धरः</strong> ।यतो निःसृता ब्रह्ममयी वाक् तस्मात् <strong>वाग्ग्मी</strong>। महांश्चासाविन्द्रश्चेति <strong>महेन्द्रः</strong>, ईश्वराणामपीश्वरः ।वसु धनं ददातीति <strong>वसुदः</strong>, 'अन्नादो वसुदानः' इति श्रुतेः ।दीयमानं तद्वस्वपि स एवेति <strong>वसुः</strong> ; आच्छादयत्यात्मन: स्वरूपं माययेति वा <strong>वसुः</strong> ; अन्तरिक्षे एव वसति नान्यत्रेति असाधारणेन वसनेन वायुर्वा <strong>वसुः</strong>, 'वसुरन्तरिक्षसत्' इति श्रुतेः ।एकं रूपमस्य न विद्यत इति <strong>नैकरूपः</strong>, 'इन्द्रो मायाभिः पुरुरूप ईयते' इति श्रुतेः, 'ज्योतींषि विष्णुः' इत्यादिस्मृतेश्च ।बृहत् महत् वराहादिरूपम् अस्येति <strong>बृहद्रूपः</strong> ।शिपयः पशवः, तेषु विशति प्रतितिष्ठति यज्ञरूपेणेति शिपिविष्टः, 'यज्ञो वै विष्णुः पशव: शिपिर्यज्ञ एव पशुषु प्रतितिष्ठति' इति श्रुतेः ।शिपयो रश्मयः, तेषु निविष्ट इति वा ।</p>
		<p>शैत्याच्छयनयोगाच्च शीति वारि प्रचक्षते ।<br />तत्पानाद्रक्षणाच्चैव शिपयो रश्मयो मताः ॥</p>
		<p>तेषु प्रवेशाद्विश्वेशः शिपिविष्ट इहोच्यते ।</p>
		<p>सर्वेषां प्रकाशनशीलत्वात् प्रकाशनः ॥</p>
		<p class="verse">ओजस्तेजोद्युतिधरः<br />प्रकाशात्मा प्रतापनः ।<br />ऋद्धः स्पष्टाक्षरो मन्त्र-<br />श्चन्द्रांशुर्भास्करद्युतिः ॥४३ ॥</p>
		<p>ओजः प्राणबलम्, तेजः शौर्यादयो गुणाः, द्युतिः दीप्तिः, ता: धारयतीति <strong>ओजस्तेजोद्युतिधरः</strong> ।अथवा, <strong>ओजः तेजः</strong> इति नामद्वयम् , 'बलं बलवतां चाहं तेजस्तेजस्विनामहम्' इति भगवद्वचनात् ।द्युतिं ज्ञानलक्षणां दीप्तिं धारयतीति <strong>द्युतिधरः</strong> ।प्रकाशस्वरूप: आत्मा यस्य सः <strong>प्रकाशात्मा</strong> ।सवित्रादिविभूतिभिः विश्वं प्रतापयतीति <strong>प्रतापनः</strong> ।धर्मज्ञानवैराग्यादिभिः उपेतत्वात् <strong>ऋद्धः</strong> ।स्पष्टम् उदात्तम् ओंकारलक्षणम् अक्षरम् अस्येति <strong>स्पष्टाक्षरः</strong> ।ऋग्यजुःसामलक्षणो <strong>मन्त्रः</strong> ; मन्त्रबोध्यत्वाद्वा <strong>मन्त्रः</strong> ।संसारतापतिग्मांशुतापतापितचेतसां चन्द्रांशुरिवाह्लादकत्वात् <strong>चन्द्रांशुः</strong> ।भास्करद्युतिसाधर्म्यात् <strong>भास्करद्युतिः</strong> ॥</p>
		<p class="verse">अमृतांशूद्भवो भानुः<br />शशबिन्दुः सुरेश्वरः ।<br />औषधं जगतः सेतुः<br />सत्यधर्मपराक्रमः ॥४४ ॥</p>
		<p>मथ्यमाने पयोनिधौ अमृतांशोश्चन्द्रस्य उद्भवो यस्मात् स: <strong>अमृतांशूद्भवः</strong> ।भातीति <strong>भानुः</strong>, 'तमेव भान्तम्' इत्यादिश्रुतेः ।शश इव बिन्दुर्लाञ्छनमस्येति शशबिन्दुः चन्द्रः तद्वत्प्रजाः पुष्णातीति <strong>शशबिन्दुः</strong>, 'पुष्णामि चौषधीः सर्वाः सोमो भूत्वा रसात्मकः' इति भगवद्वचनात् ।सुराणां देवानां शोभनदातॄणां च ईश्वरः <strong>सुरेश्वरः</strong> ।संसाररोगभेषजत्वात् <strong>औषधम्</strong> ।जगतां समुत्तारणहेतुत्वात् असंभेदकारणत्वाद्वा सेतुवत् वर्णाश्रमादीनां जगत: <strong>सेतुः</strong>, ‘एष सेतुर्विधरण एषां लोकानामसंभेदाय' इति श्रुतेः ।सत्या अवितथा धर्माः ज्ञानादयो गुणा: पराक्रमश्च यस्य स: <strong>सत्यधर्मपराक्रमः</strong> ॥</p>
		<p class="verse">भूतभव्यभवन्नाथः<br />पवनः पावनोऽनलः ।<br />कामहा कामकृत्कान्तः<br />कामः कामप्रदः प्रभुः ॥४५ ॥</p>
		<p>भूतभव्यभवतां भूतग्रामाणां नाथः, तैर्याच्यते तानुपतपति तेषामीष्टे शास्तीति वा <strong>भूतभव्यभवन्नाथः</strong> ।पवत इति <strong>पवनः</strong>, 'पवनः पवतामस्मि' इति भगवद्वचनात् ।पावयतीति <strong>पावनः</strong>, 'भीषास्माद्वातः पवते' इति श्रुतेः ।अनान् प्राणान् आत्मत्वेन लातीति जीव: <strong>अनलः</strong> ; णलतेर्गन्धवाचिनो नञ्पूर्वाद्वा, 'अगन्धमरसम्' इति श्रुतेः ; न अलं पर्याप्तमस्य विद्यत इति वा ।कामान् हन्ति मुमुक्षूणां भक्तानां हिंसकानां चेति <strong>कामहा</strong> ।सात्त्विकानां कामान् करोतीति <strong>कामकृत्</strong> ; कामस्य प्रद्युम्नस्य जनकत्वाद्वा ।अभिरूपतमः <strong>कान्तः</strong> ।काम्यते पुरुषार्थाभिकाङ्क्षिभिरिति <strong>कामः</strong> ।भक्तेभ्य: कामान् प्रकर्षेण ददातीति <strong>कामप्रदः</strong> ।प्रकर्षेण भवनात् <strong>प्रभुः</strong> ॥</p>
		<p class="verse">युगादिकृद्युगावर्तो<br />नैकमायो महाशनः ।<br />अदृश्यो व्यक्तरूपश्च<br />सहस्रजिदनन्तजित् ॥४६ ॥</p>
		<p>युगादेः कालभेदस्य कर्तृत्वात् <strong>युगादिकृत्</strong> ; युगानामादिमारम्भं करोति इति वा ॥</p>
		<p>इति नाम्नां तृतीयं शतं विवृतम् ॥</p>
		<p>युगानि कृतादीन्यावर्तयति कालात्मनेति <strong>युगावर्तः</strong> ।एका माया न विद्यते बह्वीर्माया वहतीति <strong>नैकमायः</strong> ।'नलोपो नञः' इति नकारलोपो न भवति, ञकारानुबन्धरहितस्यापि नकारस्य प्रतिषेधवाचिनो विद्यमानत्वात् ।कल्पान्ते सर्वग्रसनात् महदशनमस्येति <strong>महाशनः</strong> ।सर्वेषां बुद्धीन्द्रियाणामगम्य: <strong>अदृश्यः</strong> ।स्थूलरूपेण व्यक्तं रूपमस्येति <strong>व्यक्तरूपः</strong> ; स्वयं प्रकाशमानत्वात् योगिनां <strong>व्यक्तरूपः</strong> इति वा ।सहस्राणि असुराणां युद्धे जयतीति <strong>सहस्रजित्</strong> ।सर्वभूतानि युद्धक्रीडादिषु सर्वत्राचिन्त्यशक्तितया जयतीति <strong>अनन्तजित्</strong> ॥</p>
		<p class="verse">इष्टोऽविशिष्टः शिष्टेष्टः<br />शिखण्डी नहुषो वृषः ।<br />क्रोधहा क्रोधकृत्कर्ता<br />विश्वबाहुर्महीधरः ॥४७ ॥</p>
		<p>परमानन्दात्मकत्वेन प्रियः <strong>इष्टः</strong> ; यज्ञेन पूजित इति वा इष्टः ।सर्वेषामन्तर्यामित्वेन <strong>अविशिष्टः</strong> ।शिष्टानां विदुषामिष्टः <strong>शिष्टेष्टः</strong> ; शिष्टा इष्टा अस्येति वा, 'प्रियो हि ज्ञानिनोऽत्यर्थमहं स च मम प्रियः' इति भगवद्वचनात् ; शिष्टैरिष्टः पूजित इति वा <strong>शिष्टेष्टः</strong> ।शिखण्डः कलापोऽलंकारोऽस्येति <strong>शिखण्डी</strong> गोपवेषधरः ।यतो नह्यति भूतानि मायया अतो <strong>नहुषः</strong> ।कामानां वर्षणात् <strong>वृषः</strong> धर्मः ।'वृषो हि भगवान्धर्मः स्मृतो लोकेषु भारत ।नैघण्टुकपदाख्यानैर्विद्धि मां वृष इत्युत' इति महाभारते ।साधूनां क्रोधं हन्तीति <strong>क्रोधहा</strong> ।असाधुषु क्रोधं करोतीति <strong>क्रोधकृत्</strong> ।क्रियत इति कर्म जगत्, तस्य <strong>कर्ता</strong>, 'एतेषां पुरुषाणां य: कर्ता यस्य वै तत्कर्म स वै वेदितव्यः' इति श्रुतेः ।क्रोधकृतां दैत्यादीनां कर्ता च्छेदक इत्येकं वा नाम ।विश्वेषामालम्बनत्वेन, विश्वे बाहवोऽस्येति वा <strong>विश्वबाहुः</strong>, 'विश्वतोबाहुः' इति श्रुतेः ।महीं पूजां धरणीं वा धरति इति <strong>महीधरः</strong> ॥</p>
		<p class="verse">अच्युतः प्रथितः प्राणः<br />प्राणदो वासवानुजः ।<br />अपां निधिरधिष्ठान-<br />मप्रमत्तः प्रतिष्ठितः ॥४८ ॥</p>
		<p>षड्भावविकारशून्यत्वात् <strong>अच्युतः,</strong> 'शाश्वतं शिवमच्युतम्' इति श्रुतेः ।जगदुत्पत्त्यादिकर्मभिः प्रख्यातः <strong>प्रथितः</strong> ।सूत्रात्मना प्रजा: प्राणयतीति <strong>प्राणः</strong> ।'प्राणो वा अहमस्मि' इति बह्वृचाः ।सुराणामसुराणां च प्राणं बलं ददाति द्यति वेति <strong>प्राणदः</strong> ।अदित्यां कश्यपाद्वासवस्यानुजो जात इति <strong>वासवानुजः</strong> ।आपो यत्र निधीयन्ते स: <strong>अपां निधिः</strong>, 'सरसामस्मि सागरः' इति भगवद्वचनात् ।अधितिष्ठन्ति भूतानि उपादानकारणत्वेन ब्रह्म इति <strong>अधिष्ठानम्</strong>, 'मत्स्थानि सर्वभूतानि' इति भगवद्वचनात् ।अधिकारिभ्यः कर्मानुरूपं फलं प्रयच्छन् न प्रमाद्यतीति <strong>अप्रमत्तः</strong> ।स्वे महिम्नि स्थितः <strong>प्रतिष्ठितः</strong>, ‘स भगवः कस्मिन्प्रतिष्ठित इति स्वे महिम्नि' इति श्रुतेः ॥</p>
		<p class="verse">स्कन्दः स्कन्दधरो धुर्यो<br />वरदो वायुवाहनः ।<br />वासुदेवो बृहद्भानु-<br />रादिदेवः पुरंदरः ॥४९ ॥</p>
		<p>स्कन्दत्यमृतरूपेण स्रवति वायुरूपेण शोषयतीति वा <strong>स्कन्दः</strong> ।स्कन्दं धर्मपथं धारयतीति वा <strong>स्कन्दधरः</strong> ।धुरं वहति समस्तभूतजन्मादिलक्षणामिति <strong>धुर्यः</strong> ।अभिमतान् वरान् ददातीति, वरं दक्षिणां ददाति यजमानरूपेणेति वा <strong>वरदः</strong>, ‘गौर्वै वरः' इति श्रुतेः ।वहतः सप्त आवहादीन् वाहयतीति <strong>वायुवाहनः</strong> ।वसति वासयत्याच्छादयति सर्वमिति वा वासुः, दीव्यति क्रीडते विजिगीषते व्यवहरति द्योतते सूयते गच्छतीति वा देवः, वासुश्चासौ देवश्चेति <strong>वासुदेवः</strong>।</p>
		<p>छादयामि जगद्विश्वं भूत्वा सूर्य इवांशुभिः ।<br />सर्वभूताधिवासश्च वासुदेवस्ततः स्मृतः ॥</p>
		<p>वसनात्सर्वभूतानां वसुत्वाद्देवयोनितः ।<br />वासुदेवस्ततो ज्ञेयो योगिभिस्तत्त्वदर्शिभिः ॥</p>
		<p class="text-right">इति उद्योगपर्वणि ।</p>
		<p>सर्वत्रासौ समस्तं च वसत्यत्रेति वै यतः ।<br />ततः स वासुदेवेति विद्वद्भिः परिपठ्यते ॥</p>
		<p>सर्वाणि तत्र भूतानि वसन्ति परमात्मनि ।<br />भूतेषु च स सर्वात्मा वासुदेवस्ततः स्मृतः ॥</p>
		<p class="text-right">इति च विष्णुपुराणे ।</p>
		<p>बृहन्तो भानवो यस्य चन्द्रसूर्यादिगामिनः ।तैर्विश्वं भासयति य: स: <strong>बृहद्भानुः</strong> उच्यते ।आदिः कारणम्, स चासौ देवश्चेति <strong>आदिदेवः</strong> ; द्योतनादिगुणवान्देवः ।सुरशत्रूणां पुरदारणात् <strong>पुरंदरः</strong>, ‘वाचंयमपुरंदरौ च' इति पाणिनिना निपातनात् ॥</p>
		<p class="verse">अशोकस्तारणस्तारः<br />शूरः शौरिर्जनेश्वरः ।<br />अनुकूलः शतावर्तः<br />पद्मी पद्मनिभेक्षणः ॥५० ॥</p>
		<p>शोकादिषडूर्मिवर्जित: <strong>अशोकः</strong> ।संसारसागरात्तारयतीति <strong>तारणः</strong> ।गर्भजन्मजरामृत्युलक्षणात् भयात् तारयतीति <strong>तारः</strong> ।विक्रमणात् <strong>शूरः</strong> ।शूरस्यापत्यं वसुदेवस्य सुतः <strong>शौरिः</strong> ।जनानां जन्तूनामीश्वरो <strong>जनेश्वरः</strong> ।आत्मत्वेन हि सर्वेषाम् <strong>अनुकूलः</strong> ।न हि स्वस्मिन्प्रातिकूल्यं स्वयमाचरति ।धर्मत्राणाय शतमावर्तनानि प्रादुर्भावा अस्येति <strong>शतावर्तः</strong> ; नाडीशते प्राणरूपेण वर्तत इति वा ।पद्मं हस्ते विद्यते इति <strong>पद्मी</strong> ।पद्मनिभे ईक्षणे दृशावस्येति <strong>पद्मनिभेक्षणः</strong> ॥</p>
		<p class="verse">पद्मनाभोऽरविन्दाक्षः<br />पद्मगर्भः शरीरभृत् ।<br />महर्द्धिर्ऋद्धो वृद्धात्मा<br />महाक्षो गरुडध्वजः ॥५१ ॥</p>
		<p>पद्मस्य नाभौ मध्ये कर्णिकायां स्थित इति <strong>पद्मनाभः</strong> ।अरविन्दसदृशे अक्षिणी अस्येति <strong>अरविन्दाक्षः</strong> ।पद्मस्य हृदयाख्यस्य मध्ये उपास्यत्वात् <strong>पद्मगर्भः</strong> ।पोषयन्नन्नरूपेण प्राणरूपेण वा शरीरिणां शरीराणि धारयतीति <strong>शरीरभृत्</strong> ; स्वमायया शरीराणि बिभर्तीति वा ।महती ऋद्धिर्विभूतिरस्येति <strong>महर्द्धिः</strong> ।प्रपञ्चरूपेण वर्धमानत्वात् <strong>ऋद्धः</strong> ।वृद्धः पुरातन आत्मा यस्येति <strong>वृद्धात्मा</strong> ।महती अक्षिणी महान्त्यक्षीणि वा अस्येति <strong>महाक्षः</strong> ।गरुडाङ्कः ध्वजो यस्येति <strong>गरुडध्वजः</strong> ॥</p>
		<p class="verse">अतुलः शरभो भीमः<br />समयज्ञो हविर्हरिः ।<br />सर्वलक्षणलक्षण्यो<br />लक्ष्मीवान्समितिंजयः ॥५२ ॥</p>
		<p>तुला उपमानमस्य न विद्यते इति <strong>अतुलः</strong>, 'न तस्य प्रतिमास्ति यस्य नाम महद्यशः' इति श्रुतेः, 'न त्वत्समोऽस्त्यभ्यधिकः कुतोऽन्यः' इति स्मृतेश्च ।शराः शरीराणि, शीर्यमाणत्वात्, तेषु प्रत्यगात्मतया भातीति <strong>शरभः</strong> ।बिभेत्यस्मात्सर्वमिति <strong>भीमः</strong>, 'भीमादयोऽपादाने' इति पाणिनिस्मृतेः ।सन्मार्गवर्तिनाम् <strong>अभीमः</strong> इति वा ।सृष्टिस्थितिसंहारसमयवित्, षट् समयान् जानातीति वा <strong>समयज्ञः</strong> ; सर्वभूतेषु समत्वं यजनमस्येति वा, 'समत्वमाराधनमच्युतस्य' इति प्रह्लादवचनात् ।यज्ञेषु हविर्भागं हरतीति <strong>हविर्हरिः</strong>, 'अहं हि सर्वयज्ञानां भोक्ता च प्रभुरेव च' इति भगवद्वचनात् ।अथवा, हूयते हविषा असाविति <strong>हविः</strong>, 'अबध्नन्पुरुषं पशुम्' इति हविष्ट्वं श्रूयते ।स्मृतिमात्रेण पापं संसारं वा पुंसां हरतीति, हरितवर्णत्वाद्वा हरिः, 'हराम्यघं च स्मर्तॄणां हविर्भागं क्रतुष्वहम् ।वर्णश्च मे हरिर्वेति तस्माद्धरिरहं स्मृतः' इति भगवद्वचनात् ।सर्वैर्लक्षणैः प्रमाणैः लक्षणं ज्ञानं जायते यत्तद्विनिर्दिष्टं <strong>सर्वलक्षणलक्षणम्</strong> , तत्र साधुः सर्वलक्षणलक्षण्यः, तस्यैव परमार्थत्वात् ।लक्ष्मीरस्य वक्षसि नित्यं वसतीति <strong>लक्ष्मीवान्</strong> ।समितिं युद्धं जयतीति <strong>समितिंजयः</strong> ॥</p>
		<p class="verse">विक्षरो रोहितो मार्गो<br />हेतुर्दामोदरः सहः ।<br />महीधरो महाभागो<br />वेगवानमिताशनः ॥५३ ॥</p>
		<p>विगत: क्षरो नाशो यस्यासौ <strong>विक्षरः</strong> ।स्वच्छन्दतया रोहितां मूर्तिं मत्स्यमूर्तिं वा वहन् <strong>रोहितः</strong> ।मुमुक्षवः तं देवं मार्गयन्ति इति <strong>मार्गः</strong> ; परमानन्दो येन प्राप्यते स <strong>मार्गः</strong> इति वा ।उपादानं निमित्तं च कारणं स एवेति <strong>हेतुः</strong> ।दमादिसाधनेन उदर: उत्कृष्टा मतिर्या, तया गम्यत इति <strong>दामोदरः</strong> ।'दमाद्दामोदरं विदुः' इति महाभारते ।यशोदया दाम्नोदरे बद्ध इति वा ।तयोर्मध्यगतं बद्धं दाम्ना गाढं तयोदरे ।ततश्च दामोदरतां स ययौ दामबन्धनात्' इति ब्रह्मपुराणे ।'दामानि लोकनामानि तानि यस्योदरान्तरे ।तेन दामोदरो देवः' इति व्यासवचनाद्वा दामोदरः ।सर्वानभिभवति क्षमत इति वा <strong>सहः</strong> ।महीं गिरिरूपेण धरति इति <strong>महीधरः</strong> ।वनानि विष्णुर्गिरयो दिशश्च' इति विष्णुपुराणे ।स्वेच्छया धारयन्देहं महान्ति उत्कृष्टानि भोजनानि भागजन्यानि भुङ्क्ते इति <strong>महाभागः</strong> ; महान् भाग: भाग्यमस्यावतारेष्विति वा <strong>महाभागः</strong> ।वेगो जवः तद्वान् <strong>वेगवान्</strong>, 'अनेजदेकं मनसो जवीयः' इति श्रुतेः ।संहारसमये विश्वमश्नातीति <strong>अमिताशनः</strong> ॥</p>
		<p class="verse">उद्भवः क्षोभणो देवः<br />श्रीगर्भः परमेश्वरः ।<br />करणं कारणं कर्ता<br />विकर्ता गहनो गुहः ॥५४ ॥</p>
		<p>प्रपञ्चोत्पत्त्युपादानकारणत्वात् <strong>उद्भवः</strong> ।उद्गतो भवात् संसारादिति वा ।सर्गकाले प्रकृतिं पुरुषं च प्रविश्य क्षोभयामासेति <strong>क्षोभणः</strong> ।'प्रकृतिं पुरुषं चैव प्रविश्यात्मेच्छया हरिः ।श्रोभयामास भगवान्सर्गकाले व्ययाव्ययौ' इति विष्णुपुराणे ।यतो दीव्यति क्रीडति सर्गादिभिः, विजिगीषते सुरादीन्, व्यवहरति सर्वभूतेषु, आत्मतया द्योतते, स्तूयते स्तुत्यैः, सर्वत्र गच्छति तस्मात् <strong>देवः</strong>, ‘एको देवः' इति मन्त्रवर्णात् ।श्रीर्विभूतिर्यस्योदरान्तरे जगद्रूपा यस्य गर्भे स्थिता सः <strong>श्रीगर्भः</strong> ।परमश्चासौ ईशनशीलश्चेति <strong>परमेश्वरः</strong>, 'समं सर्वेषु भूतेषु तिष्ठन्तं परमेश्वरम्' इति भगवद्वचनात् ।जगदुत्पत्तौ साधकतमं <strong>करणम्</strong> ।उपादानं निमित्तं च <strong>कारणम्</strong> ।कर्ता स्वतन्त्रः ।विचित्रं भुवनं क्रियत इति <strong>विकर्ता</strong> स एव भगवान्विष्णुः ।स्वरूपं सामर्थ्यं चेष्टितं वा तस्य ज्ञातुं न शक्यत इति <strong>गहनः</strong> ।गूहते संवृणोति स्वरूपादि निजमाययेति <strong>गुहः</strong> ॥</p>
		<p class="verse">व्यवसायो व्यवस्थानः<br />संस्थानः स्थानदो ध्रुवः ।<br />परर्द्धिः परमस्पष्ट-<br />स्तुष्टः पुष्टः शुभेक्षणः ॥५५ ॥</p>
		<p>संविन्मात्रस्वरूपत्वात् <strong>व्यवसायः</strong> ।अस्मिन् व्यवस्थितिः सर्वस्येति <strong>व्यवस्थानः</strong> ; लोकपालाद्यधिकारजरायुजाण्डजोद्भिज्जब्राह्मणक्षत्रियवैश्यशूद्रावान्तरवर्णब्रह्मचारिगृहस्थवानप्रस्थसंन्यासलक्षणाश्रमतद्धर्मादिकान् विभज्य करोति इति वा <strong>व्यवस्थानः</strong> ।‘कृत्यल्युटो बहुलम्' इति बहुलग्रहणात् कर्तरि ल्युट् प्रत्ययः ।अत्र भूतानां संस्थिति: प्रलयात्मिका, समीचीनं स्थानमस्येति वा <strong>संस्थानः</strong> ।ध्रुवादीनां कर्मानुरूपं स्थानं ददातीति <strong>स्थानदः</strong> ।अविनाशित्वात् ध्रुवः ।परा ऋद्धिर्विभूतिरस्येति <strong>परर्द्धिः</strong> ।परा मा शोभा अस्येति परमः, सर्वोत्कृष्टो वा अनन्याधीनसिद्धित्वात्, संविदात्मतया स्पष्टः <strong>परमस्पष्टः</strong> ।परमानन्दैकरूपत्वात् <strong>तुष्टः</strong> ।सर्वसंपूर्णत्वात् <strong>पुष्टः</strong> ।ईक्षणं दर्शनं यस्य शुभं शुभकरं मुमुक्षूणां मोक्षदं भोगार्थिनां भोगदं सर्वसंदेहविच्छेदकारणं पापिनां पावनं हृदयग्रन्थेर्विच्छेदकरं सर्वकर्मणां क्षपणम् अविद्यायाश्च निवर्तकं स: <strong>शुभेक्षणः</strong>, 'भिद्यते हृदयग्रन्थिः' इत्यादिश्रुतेः ॥</p>
		<p class="verse">रामो विरामो विरतो<br />मार्गो नेयो नयोऽनयः ।<br />वीरः शक्तिमतां श्रेष्ठो<br />धर्मो धर्मविदुत्तमः ॥५६ ॥</p>
		<p>नित्यानन्दलक्षणेऽस्मिन् योगिनो रमन्त इति <strong>रामः</strong> ; 'रमन्ते योगिनो यस्मिन्नित्यानन्दे चिदात्मनि ।इति रामपदेनैतत्परं ब्रह्माभिधीयते' इति पद्मपुराणे ; स्वेच्छया रमणीयं वपुर्वहन्वा दाशरथी <strong>रामः</strong> ।विरामोऽवसानं प्राणिनामस्मिन्निति <strong>विरामः</strong> ।विगतं रतमस्य विषयसेवायामिति <strong>विरतः</strong> ।यं विदित्वा अमृतत्वाय कल्पन्ते योगिनो मुमुक्षवः स एव पन्था <strong>मार्गः</strong>, 'नान्यः पन्था विद्यतेऽयनाय' इति श्रुतेः ।मार्गेण सम्यग्ज्ञानेन जीव: परमात्मतया नीयत इति <strong>नेयः</strong> ।नयतीति <strong>नयः</strong> नेता ।मार्गो नेयो नय: इति त्रिरूप: परिकल्प्यते ।नास्य नेता विद्यते इति <strong>अनयः</strong> ॥</p>
		<p>इति नाम्नां चतुर्थं शतं विवृतम् ॥</p>
		<p>विक्रमशालित्वात् <strong>वीरः</strong> ।शक्तिमतां विरिञ्च्यादीनामपि शक्तिमत्त्वात् शक्तिमतां <strong>श्रेष्ठः</strong> ।सर्वभूतानां धारणात् <strong>धर्मः</strong>, 'अणुरेष धर्मः' इति श्रुतेः ; धर्मैराराध्यत इति वा <strong>धर्मः</strong> ।श्रुतयः स्मृतयश्च यस्याज्ञाभूताः स एव सर्वधर्मविदामुत्तमः इति <strong>धर्मविदुत्तमः</strong> ॥</p>
		<p class="verse">वैकुण्ठः पुरुषः प्राणः<br />प्राणदः प्रणवः पृथुः ।<br />हिरण्यगर्भः शत्रुघ्नो<br />व्याप्तो वायुरधोक्षजः ॥५७ ॥</p>
		<p>विविधा कुण्ठा गतेः प्रतिहतिः विकुण्ठा, विकुण्ठायाः कर्तेति <strong>वैकुण्ठः</strong>, जगदारम्भे विश्लिष्टानि भूतानि परस्परं संश्लेषयन् तेषां गतिं प्रतिबध्नातीति ।'मया संश्लेषिता भूमिरद्भिर्व्योम च वायुना ।वायुश्च तेजसा सार्धं वैकुण्ठत्वं ततो मम' इति शान्तिपर्वणि ।सर्वस्मात्पुरा सदनात्सर्वपापस्य सादनाद्वा <strong>पुरुषः</strong> ; ' स यत्पूर्वोऽस्मात्सर्वस्मात्सर्वान्पाप्मन औषत्तस्मात्पुरुषः' इति श्रुतेः ; पुरि शयनाद्वा <strong>पुरुषः</strong>, ‘स वा अयं पुरुषः सर्वासु पूर्षु पुरि शयः' इति श्रुतेः ।प्राणिति क्षेत्रज्ञरूपेण प्राणात्मना चेष्टयन्वा <strong>प्राणः</strong> ।चेष्टां करोति श्वसनस्वरूपी' इति विष्णुपुराणे ।खण्डयति प्राणिनां प्राणान् प्रलयादिष्विति <strong>प्राणदः</strong> ।प्रणौतीति <strong>प्रणवः</strong>, 'तस्मादोमिति प्रणौति' इति श्रुतेः ।प्रणम्यते इति वा <strong>प्रणवः</strong>, 'प्रणमन्तीह यं वेदास्तस्मात्प्रणव उच्यते' इति सनत्कुमारवचनात् ।प्रपञ्चरूपेण विस्तृतत्वात् <strong>पृथुः</strong> ।हिरण्यगर्भसंभूतिकारणं हिरण्मयमण्डं यद्वीर्यसंभूतम्, तदस्य गर्भ इति <strong>हिरण्यगर्भः</strong> ।त्रिदशशत्रून्हन्तीति <strong>शत्रुघ्नः</strong> ।कारणत्वेन सर्वकार्याणां व्यापनात् <strong>व्याप्तः</strong> ।वाति गन्धं करोतीति <strong>वायुः</strong>, 'पुण्यो गन्धः पृथिव्यां च' इति भगवद्वचनात् ।'अधो न क्षीयते जातु यस्मात्तस्मात् <strong>अधोक्षजः</strong>' इति उद्योगपर्वणि ; द्यौरक्षम् पृथिवी चाधः, तयोर्यस्मादजायत मध्ये वैराजरूपेण इति वा <strong>अधोक्षजः</strong> ; अधोभूते ह्यक्षगणे प्रत्यग्रूपप्रवाहिते ।जायते तस्य वै ज्ञानं तेन <strong>अधोक्षजः</strong> उच्यते ॥</p>
		<p class="verse">ऋतुः सुदर्शनः कालः<br />परमेष्ठी परिग्रहः ।<br />उग्रः संवत्सरो दक्षो<br />विश्रामो विश्वदक्षिणः ॥५८ ॥</p>
		<p>कालात्मना ऋतुशब्देन लक्ष्यत इति <strong>ऋतुः</strong> ।शोभनं निर्वाणफलं दर्शनं ज्ञानमस्येति, शुभे दर्शने ईक्षणे पद्मपत्रायते अस्येति, सुखेन दृश्यते भक्तैरिति वा <strong>सुदर्शनः</strong> ।कलयति सर्वमिति <strong>कालः</strong>, 'काल: कलयतामहम्' इति भगवद्वचनात् ।परमे प्रकृष्टे स्वे महिम्नि हृदयाकाशे स्थातुं शीलमस्येति <strong>परमेष्ठी</strong>, ‘परमेष्ठी विभ्राजते' इति मन्त्रवर्णात् ।शरणार्थिभिः परितो गृह्यते सर्वगतत्वात्, परितो ज्ञायते इति वा, पत्रपुष्पादिकं भक्तैरर्पितं परिगृह्णातीति वा <strong>परिग्रहः</strong> ।सूर्यादीनामपि भयहेतुत्वात् <strong>उग्रः</strong>, 'भीषोदेति सूर्यः' इति श्रुतेः ।संवसन्ति भूतान्यस्मिन्निति <strong>संवत्सरः</strong> ।जगद्रूपेण वर्धमानत्वात् सर्वकर्माणि क्षिप्रं करोतीति वा <strong>दक्षः</strong> ।संसारसागरे क्षुत्पिपासादिषडूर्मिभिस्तरङ्गिते अविद्याद्यैर्महाक्लेशैः मदादिभिरुपक्लेशैश्च वशीकृतानां विश्रान्तिं काङ्क्षमाणानां विश्रामं मोक्षं करोतीति <strong>विश्रामः</strong> ।विश्वस्मात् दक्षिण: शक्तः, विश्वेषु कर्मसु दाक्षिण्याद्वा <strong>विश्वदक्षिणः</strong> ॥</p>
		<p class="verse">विस्तारः स्थावरस्थाणुः<br />प्रमाणं बीजमव्ययम् ।<br />अर्थोऽनर्थो महाकोशो<br />महाभोगो महाधनः ॥५९ ॥</p>
		<p>विस्तीर्यन्ते समस्तानि जगन्त्यस्मिन्निति विस्तारः ।स्थितिशीलत्वात् स्थावरः ; स्थितिशीलानि पृथिव्यादीनि तिष्ठन्त्यस्मिन्निति स्थाणुः ; स्थावरश्चासौ स्थाणुश्च <strong>स्थावरस्थाणुः</strong> ।संविदात्मना <strong>प्रमाणम्</strong> ।अन्यथाभावव्यतिरेकेण कारणमिति <strong>बीजमव्ययम्</strong>, सविशेषणमेकं नाम ।सुखरूपत्वात्सर्वैरर्थ्यत इति <strong>अर्थः</strong> ।न विद्यते प्रयोजनम् आप्तकामत्वात् अस्येति <strong>अनर्थः</strong> ।महान्त: कोशा अन्नमयादयः आच्छादका अस्येति <strong>महाकोशः</strong> ।महान् भोगः सुखरूपोऽस्येति <strong>महाभोगः</strong> ।महत् भोगसाधनलक्षणं धनमस्येति <strong>महाधनः</strong> ॥</p>
		<p class="verse">अनिर्विण्णः स्थविष्टोऽभू-<br />र्धर्मयूपो महामखः ।<br />नक्षत्रनेमिर्नक्षत्री<br />क्षमः क्षामः समीहनः ॥६०॥</p>
		<p>आप्तकामत्वात् निर्वेदोऽस्य न विद्यत इति <strong>अनिर्विण्णः</strong> ।वैराजरूपेण स्थित: <strong>स्थविष्ठः</strong> ‘अग्निर्मूर्धा चक्षुषी चन्द्रसूर्यौ' इति श्रुतेः ।अजन्मा <strong>अभूः</strong> ; अथवा 'भू सत्तायाम्' इत्यस्य संपदादित्वात् क्विप् ; मही वा ।यूपे पशुवत् तत्समाराधनात्मका धर्माः तत्र बध्यन्त इति <strong>धर्मयूपः</strong> ।यस्मिन्नर्पिता मखा यज्ञा निर्वाणलक्षणफलं प्रयच्छन्तो महान्तो जायन्ते स: <strong>महामखः</strong> ।'नक्षत्रतारकैः सार्धं चन्द्रसूर्यादयो ग्रहाः ।वायुपाशमयैर्बन्धैर्निबद्धा ध्रुवसंज्ञिते' स ज्योतिषां चक्रं भ्रामयंस्तारामयस्य शिंशुमारस्य पुच्छदेशे व्यवस्थितो ध्रुवः ।तस्य शिंशुमारस्य हृदये ज्योतिश्चक्रस्य नेमिवत्प्रवर्तकः स्थितो विष्णुरिति <strong>नक्षत्रनेमिः</strong> ; शिंशुमारवर्णने 'विष्णुर्हृदयम्' इति स्वाध्यायब्राह्मणे श्रूयते ।चन्द्ररूपेण <strong>नक्षत्री</strong>, ' नक्षत्राणामहं शशी' इति भगवद्वचनात् ।समस्तकार्येषु समर्थः <strong>क्षमः</strong> ; क्षमत इति वा, 'क्षमया पृथिवीसमः' इति वाल्मीकिवचनात् ।सर्वविकारेषु क्षपितेषु स्वात्मनावस्थित इति <strong>क्षामः</strong> ।'क्षायो मः' इति निष्ठातकारस्य मकारादेशः ।सष्ट्याद्यर्थं सम्यगीहते इति <strong>समीहनः</strong> ॥</p>
		<p class="verse">यज्ञ इज्यो महेज्यश्च<br />क्रतुः सत्रं सतां गतिः ।<br />सर्वदर्शी विमुक्तात्मा<br />सर्वज्ञो ज्ञानमुत्तमम् ॥६१ ॥</p>
		<p>सर्वयज्ञस्वरूपत्वात् <strong>यज्ञः</strong> ; सर्वेषां देवानां तुष्टिकारको यज्ञाकारेण प्रवर्तत इति वा, 'यज्ञो वै विष्णुः' इति श्रुतेः ।यष्टव्योऽप्ययमेवेति <strong>इज्यः</strong> ।ये यजन्ति मखैः पुण्यैर्देवतादीन्पितॄनपि ।आत्मानमात्मना नित्यं विष्णुमेव यजन्ति ते' इति हरिवंशे ।सर्वासु देवतासु यष्टव्यासु प्रकर्षेण यष्टव्यो मोक्षफलदातृत्वादिति <strong>महेज्यः</strong> ।यूपसहितो यज्ञः <strong>क्रतुः</strong> ।आसत्युपैतिचोदनालक्षणं <strong>सत्रम्</strong> ; सतस्त्रायत इति वा ।सतां मुमुक्षूणां नान्या गतिरिति <strong>सतां गतिः</strong> ।सर्वेषां प्राणिनां कृताकृतं सर्वं पश्यति स्वाभाविकेन बोधेनेति <strong>सर्वदर्शी</strong> ।स्वभावेन विमुक्त आत्मा यस्येति, विमुक्तश्चासावात्मा चेति वा <strong>विमुक्तात्मा</strong>, 'विमुक्तश्च विमुच्यते' इति श्रुतेः ।सर्वश्चासौ ज्ञश्चेति <strong>सर्वज्ञः</strong>, 'इदं सर्वं यदयमात्मा' इति श्रुतेः ।ज्ञानमुत्तममित्येतत्सविशेषणमेकं नाम ; ज्ञानं प्रकृष्टमजन्यम् अनवच्छिन्नं सर्वस्य साधकतममिति <strong>ज्ञानमुत्तमं</strong> ब्रह्म, 'सत्यं ज्ञानमनन्तं ब्रह्म' इति श्रुतेः ॥</p>
		<p class="verse">सुव्रतः सुमुखः सूक्ष्मः<br />सुघोषः सुखदः सुहृत् ।<br />मनोहरो जितक्रोधो<br />वीरबाहुर्विदारणः ॥६२ ॥</p>
		<p>शोभनं व्रतमस्येति <strong>सुव्रतः</strong> ।'सकृदेव प्रपन्नाय तवास्मीति च याचते ।अभयं सर्वथा तस्मै ददाम्येतद्व्रतं मम' इति श्रीरामायणे रामवचनम् ।शोभनं मुखमस्येति <strong>सुमुखः</strong> ।'प्रसन्नवदनं चारु पद्मपत्रायतेक्षणम्' इति श्रीविष्णुपुराणे ।वनवाससुमुखत्वाद्वा दाशरथी रामः <strong>सुमुखः</strong> ॥</p>
		<p>स्वपितुर्वचनं श्रीमानभिषेकात्परं प्रियम् ।<br />मनसा पूर्वमासाद्य वाचा प्रतिगृहीतवान् ॥</p>
		<p>इमानि तु महारण्ये विहृत्य नव पञ्च च ॥<br />वर्षाणि परमप्रीतः स्थास्यामि वचने तव ॥</p>
		<p>न वनं गन्तुकामस्य त्यजतश्च वसुंधराम् ।<br />सर्वलोकातिगस्यैव मनो रामस्य विव्यथे ॥</p>
		<p class="text-right">इति रामायणे ।</p>
		<p>सर्वविद्योपदेशेन वा <strong>सुमुखः</strong>, 'यो ब्रह्माणम्' इत्यादिश्रुतेः ।शब्दादिस्थूलकारणरहितत्वात्- शब्दादयो ह्याकाशादीनामुत्तरोत्तरस्थूलत्वकारणानि, तदभावात्- <strong>सूक्ष्मः</strong>, 'सर्वगतं सुसूक्ष्मम्' इति श्रुतेः ।शोभनो घोषो वेदात्मकोऽस्येति, मेघगम्भीरघोषत्वाद्वा <strong>सुघोषः</strong> ।सद्वृत्तानां सुखं ददाति, असद्वृत्तानां सुखं द्यति खण्डयतीति वा <strong>सुखदः</strong> ।प्रत्युपकारनिरपेक्षतयोपकारित्वात् <strong>सुहृत्</strong> ।निरतिशयानन्दरूपत्वात् मनो हरतीति <strong>मनोहरः</strong>, 'यो वै भूमा तत्सुखं नाल्पे सुखमस्ति' इति श्रुतेः ।जितः क्रोधो येन स: <strong>जितक्रोधः</strong> ; वेदमर्यादास्थापनार्थं सुरारीन् हन्ति, न तु कोपवशादिति ।त्रिदशशत्रून्निघ्नन्वेदमर्यादां स्थापयन् विक्रमशाली बाहुरस्येति <strong>वीरबाहुः</strong> ।अधार्मिकान् विदारयतीति <strong>विदारणः</strong> ॥</p>
		<p class="verse">स्वापनः स्ववशो व्यापी<br />नैकात्मा नैककर्मकृत् ।<br />वत्सरो वत्सलो वत्सी<br />रत्नगर्भो धनेश्वरः ॥६३ ॥</p>
		<p>प्राणिनः स्वीयान् आत्मसंबोधविधुरान् मायया कुर्वन् <strong>स्वापनः</strong> ।स्वतन्त्रः <strong>स्ववशः</strong>, जगदुत्पत्तिस्थितिलयहेतुत्वात् ।आकाशवत्सर्वगतत्वात् <strong>व्यापी</strong>, 'आकाशवत्सर्वगतश्च नित्यः' इति श्रुतेः ; कारणत्वेन सर्वकार्याणां व्यापनाद्वा <strong>व्यापी</strong> ।जगदुत्पत्त्यादिषु आविर्भूतनिमित्तशक्तिभिर्विभूतिभिरनेकधा तिष्ठन् <strong>नैकात्मा</strong> ।जगदुत्पत्तिसंपत्तिविपत्तिप्रभृतिकर्माणि करोतीति <strong>नैककर्मकृत्</strong> ।वसत्यत्राखिलमिति <strong>वत्सरः</strong> ।भक्तस्नेहित्वात् <strong>वत्सलः</strong> ; 'वत्सांसाभ्यां कामबले' इति लच्प्रत्ययः ।वत्सानां पालनात् <strong>वत्सी</strong> ; जगत्पितुस्तस्य वत्सभूताः प्रजा इति वा <strong>वत्सी</strong> ।रत्नानि गर्भभूतानि अस्येति समुद्रः <strong>रत्नगर्भः</strong> ।धनानामीश्वरः <strong>धनेश्वरः</strong> ॥</p>
		<p class="verse">धर्मगुब्धर्मकृद्धर्मी<br />सदसत्क्षरमक्षरम् ।<br />अविज्ञाता सहस्रांशु-<br />र्विधाता कृतलक्षणः ॥६४ ॥</p>
		<p>धर्मं गोपयतीति <strong>धर्मगुप्</strong>, 'धर्मसंस्थापनार्थाय संभवामि युगे युगे' इति भगवद्वचनात् ।धर्माधर्मविहीनोऽपि धर्ममर्यादास्थापनार्थं धर्ममेव करोतीति <strong>धर्मकृत्</strong> ।धर्मान् धारयतीति <strong>धर्मी</strong> ।अवितथं परं ब्रह्म <strong>सत्</strong>, ‘सदेव सोम्येदम्' इति श्रुतेः ।अपरं ब्रह्म <strong>असत्</strong>, 'वाचारम्भणं विकारो नामधेयम्' इति श्रुतेः ।सर्वाणि भूतानि <strong>क्षरम्</strong> ।कूटस्थः <strong>अक्षरम्</strong>, 'द्वाविमौ पुरुषौ लोके क्षरश्चाक्षर एव च ।क्षरः सर्वाणि भूतानि कूटस्थोऽक्षर उच्यते' इति भगवद्वचनात् ।आत्मनि कर्तृत्वादिविकल्पविज्ञानं कल्पितमिति तद्वासनावगुण्ठितो जीवो विज्ञाता, तद्विलक्षणो विष्णुः <strong>अविज्ञाता</strong> ।आदित्यादिगता अंशवोऽस्येत्ययमेव मुख्यः <strong>सहस्रांशुः</strong>, 'येन सूर्यस्तपति तेजसेद्धः' इति श्रुतेः, 'यदादित्यगतं तेजः' इति स्मृतेश्च ।विशेषेण शेषदिग्गजभूधरान् सर्वभूतानां धातॄन् दधातीति <strong>विधाता</strong> ।नित्यनिष्पन्नचैतन्यरूपत्वात् <strong>कृतलक्षणः</strong> ; कृतानि लक्षणानि शास्त्राण्यनेनेति वा; 'वेदाः शास्त्राणि विज्ञानमेतत्सर्वं जनार्दनात्' इत्यत्रैव वक्ष्यति; सजातीयविजातीयव्यवच्छेदकं लक्षणं सर्वभावानां कृतमनेनेति वा; आत्मनः श्रीवत्सलक्षणं वक्षसि तेन कृतमिति वा <strong>कृतलक्षणः</strong> ॥</p>
		<p class="verse">गभस्तिनेमिः सत्त्वस्थः<br />सिंहो भूतमहेश्वरः ।<br />आदिदेवो महादेवो<br />देवेशो देवभृद्गुरुः ॥६५ ॥</p>
		<p>गभस्तिचक्रस्य मध्ये सूर्यात्मना स्थित इति <strong>गभस्तिनेमिः</strong> ।सत्त्वं गुणं प्रकाशकं प्राधान्येनाधितिष्ठतीति, सर्वप्राणिषु तिष्ठतीति वा <strong>सत्त्वस्थः</strong> ।विक्रमशालित्वात्सिंहवत् <strong>सिंहः</strong>; नृशब्दलोपेन ‘सत्यभामा भामा' इतिवद्वा <strong>सिंहः</strong> ।भूतानां महानीश्वरः, भूतेन सत्येन स एव परमो महानीश्वर इति वा <strong>भूतमहेश्वरः</strong> ।सर्वभूतान्यादीयन्तेऽनेनेति आदिः, आदिश्चासौ देवश्चेति <strong>आदिदेवः</strong> ।सर्वान्भावान्परित्यज्य आत्मज्ञानयोगैश्वर्ये महति महीयते, तस्मादुच्यते <strong>महादेवः</strong> ।प्राधान्येन देवानामीशो <strong>देवेशः</strong> ।देवान् बिभर्तीति देवभृत् शक्रः, तस्यापि शासितेति <strong>देवभृद्गुरुः</strong> ; देवानां भरणात्, सर्वविद्यानां च निगरणाद्वा <strong>देवभृद्गुरुः</strong> ॥</p>
		<p class="verse">उत्तरो गोपतिर्गोप्ता<br />ज्ञानगम्यः पुरातनः ।<br />शरीरभूतभृद्भोक्ता<br />कपीन्द्रो भूरिदक्षिणः ॥६६ ॥</p>
		<p>जन्मसंसारबन्धनादुत्तरतीति <strong>उत्तरः</strong>; सर्वोत्कृष्ट इति वा, ‘विश्वस्मादिन्द्र उत्तरः' इति श्रुतेः ।गवां पालनाद्गोपवेषधरो <strong>गोपतिः</strong> ; गौर्मही, तस्याः पतित्वाद्वा ।समस्तभूतानि पालयन् रक्षको जगतः इति <strong>गोप्ता</strong> ।न कर्मणा न ज्ञानकर्मभ्यां वा गम्यते, किंतु ज्ञानेन गम्यते इति <strong>ज्ञानगम्यः</strong> ।कालेनापरिच्छिन्नत्वात् पुरापि भवतीति <strong>पुरातनः</strong> ।शरीरारम्भकभूतानां भरणात् प्राणरूपधरः <strong>शरीरभूतभृत्</strong> ।पालकत्वात् <strong>भोक्ता</strong>; परमानन्दसंदोहसंभोगाद्वा <strong>भोक्ता</strong> ॥</p>
		<p>इति नाम्नां पञ्चमं शतं विवृतम् ॥</p>
		<p>कपिश्चासाविन्द्रश्चेति कपिर्वराहः, वाराहं वपुरास्थितः <strong>कपीन्द्रः</strong>; कपीनां वानराणामिन्द्रः <strong>कपीन्द्रः</strong> राघवो वा ।भूरयो बह्वयः यज्ञदक्षिणाः धर्ममर्यादां दर्शयतो यज्ञं कुर्वतो विद्यन्त इति <strong>भूरिदक्षिणः</strong> ॥</p>
		<p class="verse">सोमपोऽमृतपः सोमः<br />पुरुजित्पुरुसत्तमः ।<br />विनयो जयः सत्यसंधो<br />दाशार्हः सात्त्वतां पतिः ॥६७ ॥</p>
		<p>सोमं पिबति सर्वयज्ञेषु यष्टव्यदेवतारूपेणेति <strong>सोमपः</strong> ; धर्ममर्यादां दर्शयन्यजमानरूपेण वा <strong>सोमपः</strong> ।स्वात्मामृतरसं पिबन् <strong>अमृतपः</strong> ; असुरैः ह्रियमाणममृतं रक्षित्वा देवान् पाययित्वा स्वयमप्यपिबदिति वा ।सोमरूपेणौषधी: पोषयन् <strong>सोमः</strong> ; उमया सहितः शिवो वा ।पुरून् बहून् जयतीति <strong>पुरुजित्</strong> ।विश्वरूपत्वात् पुरुः, उत्कृष्टत्वात् सत्तमः, पुरुश्चासौ सत्तमश्चेति <strong>पुरुसत्तमः</strong> ।विनयं दण्डं करोति दुष्टानामिति <strong>विनयः</strong> ।समस्तानि भूतानि जयतीति <strong>जयः</strong> ।सत्या संधा संकल्पः अस्येति <strong>सत्यसंधः</strong>, 'सत्यसंकल्प:' इति श्रुतेः ।दाशो दानं तमर्हतीति <strong>दाशार्हः</strong>; दशार्हकुलोद्भवाद्वा ।सात्त्वतं नाम तन्त्रम्, 'तत्करोति तदाचष्टे' इति णिचि कृते क्विप्प्रत्यये णिलोपे च कृते पदं सात्वत्, तेषां पति: योगक्षेमकर इति <strong>सात्त्वतां पतिः</strong> ॥</p>
		<p class="verse">जीवो विनयितासाक्षी<br />मुकुन्दोऽमितविक्रमः ।<br />अम्भोनिधिरनन्तात्मा<br />महोदधिशयोऽन्तकः ॥६८ ॥</p>
		<p>प्राणान् क्षेत्रज्ञरूपेण धारयन् , <strong>जीवः</strong> उच्यते ।विनयित्वं विनयिता, तां च साक्षात्पश्यति प्रजानामिति <strong>विनयितासाक्षी</strong>; अथवा, नयतेर्गतिवाचिनो रूपं <strong>विनयिता</strong>, <strong>असाक्षी</strong> असाक्षाद्द्रष्टा आत्मातिरिक्तं वस्तु न पश्यतीत्यर्थः ।मुक्तिं ददातीति <strong>मुकुन्दः</strong> ।पृषोदरादित्वात्साधुत्वम् ।अक्षरसाम्यान्निरुक्तिवचनात् नैरुक्तानां मुकुन्द इति निरुक्तिः ।अमिता अपरिच्छिन्ना विक्रमास्त्रयः पादविक्षेपा अस्य, अमितं विक्रमणं शौर्यमस्येति वा <strong>अमितविक्रमः</strong> ।अम्भांसि देवादयोऽस्मिन्निधीयन्त इति <strong>अम्भोनिधिः</strong>, 'तानि वा एतानि चत्वार्यम्भांसि ।देवा मनुष्याः पितरोऽसुराः' इति श्रुतेः ; सागरो वा, 'सरसामस्मि सागरः' इति भगवद्वचनात् ।देशतः कालतः वस्तुतश्चापरिच्छिन्नत्वात् <strong>अनन्तात्मा</strong> ।संहृत्य सर्वभूतान्येकार्णवं जगत्कृत्वा अधिशेते महोदधिमिति <strong>महोदधिशयः</strong> ।अन्तं करोति भूतानामिति <strong>अन्तकः</strong> ।'तत्करोति तदाचष्टे' इति णिचि ण्वुलि अकादेशः ॥</p>
		<p class="verse">अजो महार्हः स्वाभाव्यो<br />जितामित्रः प्रमोदनः ।<br />आनन्दो नन्दनोऽनन्दः<br />सत्यधर्मा त्रिविक्रमः ॥६९ ॥</p>
		<p>आत् विष्णो: अजायत इति काम: <strong>अजः</strong> ।महः पूजा तदर्हत्वात् <strong>महार्हः</strong> ।स्वभावेनैवाभाव्यो नित्यनिष्पन्नरूपत्वात् इति <strong>स्वाभाव्यः</strong> ।जिता अमित्रा अन्तर्वर्तिनो रागद्वेषादयो बाह्याश्च रावणकुम्भकर्णशिशुपालादयः येनासौ <strong>जितामित्रः</strong>,।स्वात्मामृतरसास्वादान्नित्यं प्रमोदते, ध्यायिनां ध्यानमात्रेण प्रमोदं करोतीति वा <strong>प्रमोदनः</strong> ।आनन्दः स्वरूपमस्येति <strong>आनन्दः</strong>, ‘एतस्यैवानन्दस्यान्यानि भूतानि मात्रामुपजीवन्ति' इति श्रुतेः ।नन्दयतीति <strong>नन्दनः</strong> ।सर्वाभिरुपपत्तिभिः समृद्धो <strong>नन्दः</strong>।सुखं वैषयिकं नास्य विद्यत इति <strong>अनन्दः</strong>, 'यो वै भूमा तत्सुखं नाल्पे सुखमस्ति' इति श्रुतेः ।सत्या धर्मज्ञानादयोऽस्येति <strong>सत्यधर्मा</strong> ।त्रयो विक्रमास्त्रिषु लोकेषु क्रान्ता यस्य सः <strong>त्रिविक्रमः</strong>, 'त्रीणि पदा विचक्रमे' इति श्रुतेः; त्रयो लोका: क्रान्ता येनेति वा <strong>त्रिविक्रमः</strong> ।'त्रिरित्येव त्रयो लोकाः कीर्तिता मुनिसत्तमैः ।क्रमते तांस्त्रिधा सर्वांस्त्रिक्रमोऽसि जनार्दन' इति हरिवंशे ॥</p>
		<p class="verse">महर्षिः कपिलाचार्यः<br />कृतज्ञो मेदिनीपतिः ।<br />त्रिपदस्त्रिदशाध्यक्षो<br />महाशृङ्गः कृतान्तकृत् ॥७० ॥</p>
		<p><strong>महर्षिः कपिलाचार्यः</strong> इति सविशेषणमेकं नाम ।महांश्चासावृषिश्चेति महर्षिः, कृत्स्नस्य वेदस्य दर्शनात् ; अन्ये तु वेदैकदेशदर्शनात् ऋषयः ।कपिलश्चासौ सांख्यस्य शुद्धतत्त्वविज्ञानस्याचार्यश्चेति कपिलाचार्यः, 'शुद्धात्मतत्त्वविज्ञानं सांख्यमित्यभिधीयते' इति व्यासस्मृतेः, 'ऋषिं प्रसूतं कपिलं महान्तम्' इति श्रुतेश्च, 'सिद्धानां कपिलो मुनिः' इति स्मृतेश्च ।कृतं कार्यं जगत् , ज्ञ आत्मा, कृतं च तत् ज्ञश्चेति <strong>कृतज्ञः</strong> ।मेदिन्या: भूम्याः पतिः <strong>मेदिनीपतिः</strong> ।त्रीणि पदान्यस्येति <strong>त्रिपदः</strong>, 'त्रीणि पदा विचक्रमे' इति श्रुतेः ।गुणावेशेन संजातास्तिस्रो दशा अवस्था जाग्रदादयः, तासामध्यक्ष इति <strong>त्रिदशाध्यक्षः</strong> ।मत्स्यरूपी महति शृङ्गे प्रलयाम्भोधौ नावं बद्ध्वा चिक्रीड इति <strong>महाशृङ्गः</strong> ।कृतस्यान्तं संहारं करोतीति, कृतान्तं मृत्युं कृन्ततीति वा <strong>कृतान्तकृत्</strong> ॥</p>
		<p class="verse">महावराहो गोविन्दः<br />सुषेणः कनकाङ्गदी ।<br />गुह्यो गभीरो गहनो<br />गुप्तश्चक्रगदाधरः ॥७१ ॥</p>
		<p>महांश्चासौ वराहश्चेति <strong>महावराहः</strong> ।गोभिर्वाणीभिः विन्दते, वेत्ति वेदान्तवाक्यैरिति वा <strong>गोविन्दः</strong> ।'गोभिरेव यतो वेद्यो गोविन्दः समुदाहृतः' इति श्रीविष्णुतिलके ।शोभना सेना गणात्मिका यस्येति <strong>सुषेणः</strong> ।कनकमयान्यङ्गदानि अस्येति <strong>कनकाङ्गदी</strong> ।रहस्योपनिषद्वेद्यत्वाद्गुहायां हृदयाकाशे निहित इति वा <strong>गुह्यः</strong> ।ज्ञानैश्वर्यबलवीर्यादिभिर्गम्भीरो <strong>गभीरः</strong> ।दुष्प्रवेशत्वात् <strong>गहनः</strong>; अवस्थात्रयभावा भावसाक्षित्वात् <strong>गहनो</strong> वा ।वाङ्मनसागोचरत्वात् <strong>गुप्तः</strong>, 'एष सर्वेषु भूतेषु गूढोऽत्मा न प्रकाशते' इति श्रुतेः ।मनस्तत्त्वात्मकं चक्रं बुद्धितत्त्वात्मिकां गदाम् ।धारयन् लोकरक्षार्थमुक्त: <strong>चक्रगदाधरः</strong> ॥</p>
		<p class="verse">वेधाः स्वाङ्गोऽजितः कृष्णो<br />दृढः संकर्षणोऽच्युतः ।<br />वरुणो वारुणो वृक्षः<br />पुष्कराक्षो महामनाः ॥७२ ॥</p>
		<p>विधाता <strong>वेधाः</strong> ।पृषोदरादित्वात्साधुत्वम् ।स्वयमेव कार्यकरणे अङ्गं सहकारीति <strong>स्वाङ्गः</strong> ।न केनाप्यवतारेषु जित इति <strong>अजितः</strong> ।<strong>कृष्णः</strong> कृष्णद्वैपायनः, 'कृष्णद्वैपायनं व्यासं विद्धि नारायणं प्रभुम् ।को ह्यन्यः पुण्डरीकाक्षान्महाभारतकृद्भवेत्' इति विष्णुपुराणवचनात् ।स्वरूपसामर्थ्यादेः प्रच्युत्यभावान् <strong>दृढः</strong> ।संहारसमये युगपत्प्रजाः संकर्षतीति संकर्षणः, न च्योतति स्वरूपादित्यच्युतः, <strong>संकर्षणोऽच्युतः</strong> इति नामैकं सविशेषणम् ।स्वरश्मीनां संवरणात्सायंगत: सूर्यो <strong>वरुणः</strong>, 'इमं मे वरुण श्रुधी हवम्' इति मन्त्रवर्णात् ।वरुणस्यापत्यं वसिष्ठोऽगस्त्यो वा <strong>वारुणः</strong> ।वृक्ष इवाचलतया स्थित इति <strong>वृक्षः</strong>, 'वृक्ष इव स्तब्धो दिवि तिष्ठत्येकः' इति श्रुतेः ।व्याप्त्यर्थादक्षतेर्धातो: पुष्करोपपदादण्प्रत्यये <strong>पुष्कराक्षः</strong> ; हृदयपुण्डरीके चिन्तितः, स्वरूपेण प्रकाशत इति वा <strong>पुष्कराक्षः</strong> ।सृष्टिस्थित्यन्तकर्माणि मनसैव करोतीति <strong>महामनाः</strong> ; 'मनसैव जगत्सृष्टिं संहारं च करोति यः' इति विष्णुपुराणे ॥</p>
		<p class="verse">भगवान्भगहानन्दी<br />वनमाली हलायुधः ।<br />आदित्यो ज्योतिरादित्यः<br />सहिष्णुर्गतिसत्तमः ॥७३ ॥</p>
		<p>'ऐश्वर्यस्य समग्रस्य धर्मस्य यशसः श्रियः ।वैराग्यस्याथ मोक्षस्य षण्णां भग इतीरणा' सोऽस्यास्तीति <strong>भगवान्</strong> ।'उत्पत्तिं प्रलयं चैव भूतानामागतिं गतिम् ।वेत्ति विद्यामविद्यां च स वाच्यो भगवानिति' इति विष्णुपुराणे ।ऐश्वर्यादिकं संहारसमये हन्तीति <strong>भगहा</strong> ।सुखस्वरूपत्वात् <strong>आनन्दी</strong> ; सर्वसंपत्समृद्धत्वात् <strong>आनन्दी</strong> वा ।भूततन्मात्ररूपां वैजयन्त्याख्यां वनमालां वहन् <strong>वनमाली</strong> ।हलमायुधमस्येति <strong>हलायुधो</strong> बलभद्राकृतिः ।अदित्यां कश्यपाद्वामनरूपेण जात: <strong>आदित्यः</strong> ।ज्योतिषि सवितृमण्डले स्थितो <strong>ज्योतिरादित्यः</strong> ।द्वन्द्वानि शीतोष्णादीनि सहत इति <strong>सहिष्णुः</strong> ।गतिश्चासौ सत्तमश्चेति <strong>गतिसत्तमः</strong> ॥ </p>
		<p class="verse">सुधन्वा खण्डपरशु-<br />र्दारुणो द्रविणप्रदः ।<br />दिवःस्पृक्सर्वदृग्व्यासो<br />वाचस्पतिरयोनिजः ॥७४ ॥</p>
		<p>शोभनमिन्द्रियादिमयं शार्ङ्गं धनुरस्यास्तीति <strong>सुधन्वा</strong> ।शत्रूणां खण्डनात् खण्ड: परशुरस्य जामदग्न्याकृतेरिति <strong>खण्डपरशुः</strong>; अखण्डः परशुरस्येति वा ।सन्मार्गविरोधिनां दारुणत्वात् <strong>दारुणः</strong> ।द्रविणं वाञ्छितं भक्तेभ्य: प्रददातीति <strong>द्रविणप्रदः</strong> ।दिवः स्पर्शनात् <strong>दिवःस्पृक्</strong> ।सर्वदृशां सर्वज्ञानां विस्तारकृद्व्यासः <strong>सर्वदृग्व्यासः</strong> ।अथवा, सर्वा च सा दृक्चेति <strong>सर्वदृक्</strong> सर्वाकारं ज्ञानम् ; सर्वस्य दृष्टित्वाद्वा <strong>सर्वदृक्</strong> ।ऋग्वेदादिविभागेन चतुर्धा वेदा व्यस्ताः कृताः, आद्यो वेद एकविंशतिधा कृतः, द्वितीय: एकोत्तरशतधा कृतः, सामवेदः सहस्रधा कृतः, अथर्ववेदो नवधा शाखाभेदेन कृतः ।एवम् अन्यानि च पुराणानि व्यस्तान्यनेनेति <strong>व्यासः</strong> ब्रह्मा ।<strong>वाचस्पतिरयोनिजः</strong> ; वाच: विद्याया: पति: वाचस्पतिः, जनन्यां न जायत इति अयोनिजः ; इति सविशेषणमेकं <strong>नाम</strong> ॥</p>
		<p class="verse">त्रिसामा सामगः साम<br />निर्वाणं भेषजं भिषक् ।<br />संन्यासकृच्छमः शान्तो <br />निष्ठा शान्तिः परायणम् ॥७५ ॥</p>
		<p>देवव्रतसमाख्यातैः त्रिभिः सामभिः सामगैः स्तुत इति <strong>त्रिसामा</strong> ।साम गायतीति <strong>सामगः</strong>, 'वेदानां सामवेदोऽस्मि' इति भगवद्वचनात् ।सामवेदः <strong>साम</strong> ।सर्वदुःखोपशमलक्षणं परमानन्दरूपं <strong>निर्वाणम्</strong> ।संसाररोगस्यौषधं <strong>भेषजम्</strong> ।संसाररोगनिर्मोक्षकारिणी परां विद्यामुपदिदेश गीतास्विति <strong>भिषक्</strong> , 'भिषक्तमं त्वा भिषजां शृणोमि' इति श्रुतेः ।मोक्षार्थं चतुर्थमाश्रमं कृतवानिति <strong>संन्यासकृत्</strong> ।संन्यासिनां प्राधान्येन ज्ञानसाधनं शममाचष्ट इति <strong>शमः</strong>, 'यतीनां प्रशमो धर्मो नियमो वनवासिनाम् ।दानमेव गृहस्थानां शुश्रूषा ब्रह्मचारिणाम्' इति स्मृतेः ।'तत्करोति तदाचष्टे' इति णिचि पचाद्यचि कृते रूपं शम इति ।सर्वभूतानां शमयितेति वा <strong>शमः</strong> ।विषयसुखेष्वसङ्गतया शान्तः, निष्कलं निष्क्रियं शान्तम्' इति श्रुतेः ।प्रलये नितरां तत्रैव तिष्ठन्ति भूतानीति <strong>निष्ठा</strong> ।समस्ताविद्यानिवृत्तिः <strong>शान्तिः</strong> ।सा ब्रह्मैव परमुत्कृष्टमयनं स्थानं पुनरावृत्तिशङ्कारहितमिति <strong>पारायणम्</strong> ।पुंलिङ्गपक्षे बहुव्रीहिः ॥</p>
		<p class="verse">शुभाङ्गः शान्तिदः स्रष्टा<br />कुमुदः कुवलेशयः ।<br />गोहितो गोपतिर्गोप्ता<br />वृषभाक्षो वृषप्रियः ॥७६ ॥</p>
		<p>सुन्दरां तनुं धारयन् <strong>शुभाङ्गः</strong> ।रागद्वेषादिनिर्मोक्षलक्षणां शान्ति ददातीति <strong>शान्तिदः</strong> ।सर्गादौ सर्वभूतानि ससर्जेति <strong>स्रष्टा</strong> ।कौ भूम्यां मोदत इति <strong>कुमुदः</strong> ।कोः क्षितेर्वलनात् संसरणात् कुवलं जलम् , तस्मिन् शेत इति <strong>कुवलेशयः</strong>; ‘शयवासवासिष्वकालात्' इति अलुक् सप्तम्याः ; कुवलयस्य बदरीफलस्य मध्ये शेते तक्षकः, सोऽपि तस्य विभूतिरिति वा हरिः <strong>कुवलेशयः</strong>; कौ भूम्यां वलते संश्रयते इति सर्पाणामुदरं कुवलम , तस्मिन् शेषोदरे शेते इति <strong>कुवलेशयः</strong> ।गवां वृद्ध्यर्थं गोवर्धनं धृतवानिति गोभ्यो हितः <strong>गोहितः</strong>; गोर्भूमेः भारावतरणेच्छया शरीरग्रहणं कुर्वन्वा <strong>गोहितः</strong> ।गोर्भूम्याः पतिः <strong>गोपतिः</strong> ।रक्षको जगत इति <strong>गोप्ता</strong> ।स्वमायया स्वमात्मानं संवृणोतीति वा <strong>गोप्ता</strong> ।सकलान् कामान् वर्षुके अक्षिणी अस्येति, वृषभो धर्मः स एव वा दृष्टिरस्येति <strong>वृषभाक्षः</strong> ।वृषो धर्मः प्रियो यस्य सः <strong>वृषप्रियः</strong>; ‘वा प्रियस्य' इति पूर्वनिपातविकल्पविधानात् परनिपातः ; वृषश्चासौ प्रियश्चेति वा ॥</p>
		<p class="verse">अनिवर्ती निवृत्तात्मा<br />संक्षेप्ता क्षेमकृच्छिवः ।<br />श्रीवत्सवक्षाः श्रीवासः<br />श्रीपतिः श्रीमतां वरः ॥७७ ॥</p>
		<p>देवासुरसंग्रामान्न निवर्तत इति <strong>अनिवर्ती</strong> ; वृषप्रियत्वाद्धर्मान्न निवर्तत इति वा ।स्वभावतो विषयेभ्यो निवृत्त आत्मा मनः अस्येति <strong>निवृत्तात्मा</strong> ।विस्तृतं जगत् संसारसमये सूक्ष्मरूपेण संक्षिपन् <strong>संक्षेप्ता</strong> ।उपात्तस्य परिरक्षणं करोतीति <strong>क्षेमकृत्</strong> ।स्वनामस्मृतिमात्रेण पावयन् <strong>शिवः</strong> ॥</p>
		<p>इति नाम्नां षष्टं शतं विवृतम् ॥</p>
		<p>श्रीवत्ससंज्ञं चिह्नमस्य वक्षसि स्थितमिति <strong>श्रीवत्सवक्षाः</strong> ।अस्य वक्षसि श्रीरनपायिनी वसतीति <strong>श्रीवासः</strong> ।अमृतमथने सर्वान् सुरासुरादीन् विहाय श्रीरेनं पतित्वेन वरयामासेति <strong>श्रीपतिः</strong>।श्री: परा शक्तिः, तस्याः पतिरिति वा, ‘परास्य शक्तिर्विविधैव श्रूयते' इति श्रुतेः ।ऋग्यजुःसामलक्षणा श्रीर्येषां तेषां सर्वेषां श्रीमतां विरिञ्चयादीनां प्रधानभूतः <strong>श्रीमतां वरः</strong>, 'ऋचः सामानि यजूꣳषि ।सा हि श्रीरमृता सताम्' इति श्रुतेः ॥</p>
		<p class="verse">श्रीदः श्रीशः श्रीनिवासः<br />श्रीनिधिः श्रीविभावनः ।<br />श्रीधरः श्रीकरः श्रेयः<br />श्रीमाँल्लोकत्रयाश्रयः ॥७८ ॥</p>
		<p>श्रियं ददाति भक्तानामिति <strong>श्रीदः</strong> ।श्रिय ईशः <strong>श्रीशः</strong>।श्रीमत्सु नित्यं वसतीति <strong>श्रीनिवासः</strong> ।श्रीशब्देन श्रीमन्तो लक्ष्यन्ते ।सर्वशक्तिमये अस्मिन् अखिलाः श्रियो निधीयन्ते इति <strong>श्रीनिधिः</strong> ।कर्मानुरूपेण विविधाः श्रियः सर्वभूतानां विभावयतीति <strong>श्रीविभावनः</strong> ।सर्वभूतानां जननीं श्रियं वक्षसि वहन् <strong>श्रीधरः</strong> ।स्मरतां स्तुवताम् अर्चयतां च भक्तानां श्रियं करोतीति <strong>श्रीकरः</strong> ।अनपायिसुखावाप्तिलक्षणं श्रेयः, तच्च परस्यैव रूपमिति <strong>श्रेयः</strong> ।श्रियोऽस्य सन्तीति <strong>श्रीमान्</strong> ।त्रयाणां लोकानाम् आश्रयत्वात् <strong>लोकत्रयाश्रयः</strong> ॥</p>
		<p class="verse">स्वक्षः स्वङ्गः शतानन्दो<br />नन्दिर्ज्योतिर्गणेश्वरः ।<br />विजितात्माविधेयात्मा<br />सत्कीर्तिश्छिन्नसंशयः ॥७९ ॥</p>
		<p>शोभने पुण्डरीकाभे अक्षिणी अस्येति <strong>स्वक्षः</strong> ।शोभनान्यङ्गानि अस्येति <strong>स्वङ्गः</strong> ।एक एव परमानन्द उपाधिभेदाच्छतधा भिद्यत इति <strong>शतानन्दः</strong> 'एतस्यैवानन्दस्यान्यानि भूतानि मात्रामुपजीवन्ति' इति श्रुतेः ।परमानन्दविग्रहो <strong>नन्दिः</strong> ।ज्योतिर्गणानामीश्वरः <strong>ज्योतिर्गणेश्वरः</strong> ।'तमेव भान्तमनुभाति सर्वम्' इति श्रुतेः, 'यदादित्यगतं तेज:' इत्यादिस्मृतेश्च ।विजित आत्मा मन: येन सः <strong>विजितात्मा</strong> ।न केनापि विधेयः आत्मा स्वरूपमस्येति <strong>अविधेयात्मा</strong> ।सती अवितथा कीर्तिरस्येति <strong>सत्कीर्तिः</strong> ।करतलामलकवसर्वं साक्षात्कृतवतः कापि संशयो नास्तीति <strong>छिन्नसंशयः</strong> ॥</p>
		<p class="verse">उदीर्णः सर्वतश्चक्षु-<br />रनीशः शाश्वतस्थिरः ।<br />भूशयो भूषणो भूति- <br />र्विशोकः शोकनाशनः ॥८० ॥</p>
		<p>सर्वभूतेभ्यः समुद्रिक्तत्वात् <strong>उदीर्णः</strong> ।सर्वतः सर्वं स्वचैतन्येन पश्यतीति <strong>सर्वतश्चक्षुः</strong>, 'विश्वतश्चक्षुः' इति श्रुतेः ।न विद्यतेऽस्येश इति <strong>अनीशः</strong>, 'न तस्येशे कश्चन' इति श्रुतेः ।शश्वद्भवन्नपि न विक्रियां कदाचिदुपैति इति <strong>शाश्वतस्थिरः</strong> इति नामैकम् ।लङ्कां प्रति मार्गमन्वेषयन् सागरं प्रति भूमौ शेते इति <strong>भूशयः</strong> ।स्वेच्छावतारैः बहुभिः भूमिं भूषयन् <strong>भूषणः</strong> ।<strong>भूतिः</strong> भवनं सत्ता, विभूतिर्वा ; सर्वविभूतीनां कारणत्वाद्वा भूतिः ।विगत: शोकोऽस्य परमानन्दैकरूपत्वादिति <strong>विशोकः</strong> ।स्मृतिमात्रेण भक्तानां शोकं नाशयतीति <strong>शोकनाशनः</strong> ॥</p>
		<p class="verse">अर्चिष्मानर्चितः कुम्भो <br />विशुद्धात्मा विशोधनः।<br />अनिरुद्धोऽप्रतिरथः<br />प्रद्युम्नोऽमितविक्रमः ॥८१ ॥</p>
		<p>अर्चिष्मन्तो यदीयेनार्चिषा चन्द्रसूर्यादयः, स एव मुख्यः <strong>अर्चिष्मान्</strong> ।सर्वलोकार्चितैः विरिञ्चयादिभिरप्यर्चित: इति अर्चितः ।कुम्भवदस्मिन् सर्वं प्रतिष्ठितमिति <strong>कुम्भः</strong> ।गुणत्रयातीततया विशुद्धश्चासावात्मेति <strong>विशुद्धात्मा</strong> ।स्मृतिमात्रेण पापानां क्षपणात् <strong>विशोधनः</strong> ।चतुर्व्यूहेषु चतुर्थो व्यूहः <strong>अनिरुद्धः</strong>; न निरुध्यते शत्रुभिः कदाचिदिति वा ।प्रतिरथः प्रतिपक्षोऽस्य न विद्यत इति <strong>अप्रतिरथः</strong> ।प्रकृष्टं द्रविणं द्युम्नमस्येति <strong>प्रद्युम्नः</strong> ; चतुर्व्यूहात्मा वा ।अमितोऽतुलितो विक्रमोऽस्य इति <strong>अमितविक्रमः</strong>, अहिंसितविक्रमो वा ॥</p>
		<p class="verse">कालनेमिनिहा वीरः<br />शौरिः शूरजनेश्वरः ।<br />त्रिलोकात्मा त्रिलोकेशः<br />केशवः केशिहा हरिः ॥८२ ॥</p>
		<p>कालनेमिमसुरं निजघानेति <strong>कालनेमिनिहा ।वीरः</strong> शूरः ।शूरकुलोद्भवत्वात् <strong>शौरिः</strong> ।शूरजनानां वासवादीनां शौर्यातिशयेनेष्टे इति <strong>शूरजनेश्वरः</strong> ।त्रयाणां लोकानाम् अन्तर्यामितया आत्मेति, त्रयो लोका अस्मात्परमार्थतो न भिद्यन्ते इति वा <strong>त्रिलोकात्मा</strong> ।त्रयो लोकाः तदाज्ञप्ताः स्वेषु स्वेषु कर्मसु वर्तन्त इति <strong>त्रिलोकेशः</strong> ।केशसंज्ञिताः सूर्यादिसंक्रान्ता अंशवः, तद्वत्तया <strong>केशवः</strong>; 'अंशवो ये प्रकाशन्ते मम ते केशसंज्ञिताः ।सर्वज्ञाः केशवं तस्मान्मामाहुर्द्विजसत्तमाः' इति महाभारते ।ब्रह्मविष्णुशिवाख्या: शक्तयः केशसंज्ञिताः; तद्वत्तया वा <strong>केशवः</strong> ।'त्रयः केशिनः' इति श्रुतेः ।'मत्केशौ वसुधातले' इति केशशब्दः शक्तिपर्यायत्वेन प्रयुक्तः ।' को ब्रह्मेति समाख्यात ईशोऽहं सर्वदेहिनाम् ।आवां तवांशसंभूतौ तस्मात्केशवनामवान्' इति हरिवंशे ।केशिनामानमसुरं हतवानिति केशिहा ।सहेतुकं संसारं हरतीति <strong>हरिः</strong> ॥</p>
		<p class="verse">कामदेवः कामपाल:<br />कामी कान्तः कृतागमः ।<br />अनिर्देश्यवपुर्विष्णु-<br />र्वीरोऽनन्तो धनंजयः ॥८३ ॥</p>
		<p>धर्मादिपुरुषार्थचतुष्टयं वाञ्छद्भिः काम्यत इति कामः ; स चासौ देवश्चेति <strong>कामदेवः</strong> ।कामिनां कामान् पालयतीति <strong>कामपालः</strong> ।पूर्णकामस्वभावत्वात् <strong>कामी</strong> ।अभिरूपतमं देहं वहन् <strong>कान्तः</strong> ।द्विपरार्धान्ते कस्य ब्रह्मणोऽप्यन्तोऽस्मादिति वा <strong>कान्तः</strong> ।कृत: आगमः श्रुतिस्मृत्यादिलक्षणो येन सः <strong>कृतागमः</strong>, 'श्रुतिस्मृती ममैवाज्ञे' इति भगवद्वचनात् , 'वेदा: शास्त्राणि विज्ञानमेतत्सर्वं जनार्दनात्' इत्यत्रैव वक्ष्यति ।इदं तदीदृशं वेति निर्देष्टुं यन्न शक्यते गुणाद्यतीतत्वात् तदेव रूपमस्येति <strong>अनिर्देश्यवपुः</strong>।रोदसी व्याप्य कान्तिरभ्यधिका स्थितास्येति <strong>विष्णुः</strong>; 'व्याप्य मे रोदसी नाथ कान्तिरभ्यधिका स्थिता ।क्रमणाद्वाप्यहं पार्थ विष्णुरित्यभिसंज्ञितः' इति महाभारते ।गत्यादिमत्त्वात् वीरः, ‘वी गतिप्रजनकान्त्यसनखादनेषु' इति धातुपाठात् ।व्यापित्वान्नित्यत्वात्सर्वात्मत्वाद्देशतः कालतो वस्तुतश्चापरिच्छिन्न: <strong>अनन्तः</strong>, 'सत्यं ज्ञानमनन्तं ब्रह्म' इति श्रुतेः ; 'गन्धर्वाप्सरस: सिद्धाः किंनरोरगचारणाः ।नान्तं गुणानां गच्छन्ति तेनानन्तोऽयमव्ययः' इति विष्णुपुराणवचनाद्वा <strong>अनन्तः</strong> ।यद्दिग्विजये प्रभूतं धनमजयत्तेन <strong>धनंजयः</strong> अर्जुनः, 'पाण्डवानां धनंजयः' इति भगवद्वचनात् ॥</p>
		<p class="verse">ब्रह्मण्यो ब्रह्मकृद्ब्रह्मा<br />ब्रह्म ब्रह्मविवर्धनः ।<br />ब्रह्मविद्ब्राह्मणो ब्रह्मी<br />ब्रह्मज्ञो ब्राह्मणप्रियः ॥८४ ॥</p>
		<p>'तपो वेदाश्च विप्राश्च ज्ञानं च ब्रह्मसंज्ञितम्' तेभ्यो हितत्वात् <strong>ब्रह्मण्यः</strong> ।तपआदीनां कर्तृत्वात् <strong>ब्रह्मकृत्</strong> ।ब्रह्मात्मना सर्वं सृजतीति <strong>ब्रह्मा</strong> ।बृहत्त्वाद्बृंहणत्वाच्च सत्यादिलक्षणं <strong>ब्रह्म</strong>, 'सत्यं ज्ञानमनन्तं ब्रह्म' इति श्रुतेः ; 'प्रत्यस्तमितभेदं यत्सत्तामात्रमगोचरम् ।वचसामात्मसंवेद्यं तज्ज्ञानं ब्रह्मसंज्ञितम् ' इति विष्णुपुराणे ।तपआदीनां विवर्धनात् <strong>ब्रह्मविवर्धनः</strong> ।वेदं वेदार्थं च यथावद्वेत्तीति <strong>ब्रह्मवित्</strong> ।ब्राह्मणात्मना समस्तानां लोकानां प्रवचनं कुर्वन् वेदस्यायमिति <strong>ब्राह्मणः</strong> ।ब्रह्मसंज्ञितास्तच्छेषभूता इति <strong>ब्रह्मी</strong> ।वेदान् स्वात्मभूतान् जानातीति <strong>ब्रह्मज्ञः</strong>।ब्राह्मणानां प्रियो <strong>ब्राह्मणप्रियः</strong>; ब्राह्मणाः प्रिया अस्येति वा ।'घ्नन्तं शपन्तं परुषं वदन्तं यो ब्राह्मणं न प्रणमेद्यथार्हम् ।स पापकृद्ब्रह्मदवाग्निदग्धो वध्यश्च दण्ड्यश्च न चास्मदीयः' इति भगवद्वचनात् ।'यं देवं देवकी देवी वसुदेवादजीजनत् ।भौमस्य ब्रह्मणो गुप्त्यै दीप्तमग्निमिवारणिः' इति च महाभारते ॥</p>
		<p class="verse">महाक्रमो महाकर्मा<br />महातेजा महोरगः।<br />महाक्रतुर्महायज्वा<br />महायज्ञो महाहविः ॥८५ ॥</p>
		<p>महान्तः क्रमाः पादविक्षेपा अस्येति <strong>महाक्रमः</strong>, 'शं नो विष्णुरुरुक्रमः' इति श्रुतेः ।महत् जगदुत्पत्त्यादि कर्मास्येति <strong>महाकर्मा</strong> ।यदीयेन तेजसा तेजस्विनो भास्करादयः तत्तेजो महदस्येति <strong>महातेजाः</strong>, 'येन सूर्यस्तपति तेजसेद्धः' इति श्रुतेः, 'यदादित्यगतं तेजः' इति भगवद्वचनाच्च ।क्रौर्यशौर्यादिभिर्धर्मैर्महद्भिः समलंकृत इति वा <strong>महातेजाः</strong> ।महांश्चासावुरगश्चेति <strong>महोरगः</strong>, 'सर्पाणामस्मि वासुकिः' इति भगवद्वचनात् ।महांश्चासौ क्रतुश्चेति <strong>महाक्रतुः</strong>, ' यथाश्वमेधः क्रतुराट्' इति मनुवचनात् ; सोऽपि स एवेति स्तुतिः ।महांश्चासौ यज्वा चेति लोकसंग्रहार्थं यज्ञान् निर्वर्तयन् <strong>महायज्वा</strong> ।महांश्चासौ यज्ञश्चेति <strong>महायज्ञः</strong>, 'यज्ञानां जपयज्ञोऽस्मि' इति भगवद्वचनात् ।महच्च तद्धविश्चेति ब्रह्मात्मनि सर्वं जगत्तदात्मतया हूयत इति <strong>महाहविः</strong> ।महाक्रतुरित्यादयो बहुव्रीहयो वा ॥</p>
		<p class="verse">स्तव्यः स्तवप्रियः स्तोत्रं<br />स्तुतिः स्तोता रणप्रियः ।<br />पूर्णः पूरयिता पुण्यः<br />पुण्यकीर्तिरनामयः ॥८६ ॥</p>
		<p>सर्वैः स्तूयते न स्तोता कस्यचित् इति <strong>स्तव्यः</strong> ।अत एव <strong>स्तवप्रियः</strong> ।येन स्तूयते तत् <strong>स्तोत्रम्</strong> , गुणसंकीर्तनात्मकं तद्धरिरेवेति ।<strong>स्तुतिः</strong> स्तवनक्रिया ।<strong>स्तोता</strong> अपि स एव ।प्रियो रणः यस्य यत: पञ्च महायुधानि धत्ते सततं लोकरक्षणार्थम् अतो <strong>रणप्रियः</strong> ।सकलैः कामैः सकलाभिः शक्तिभिश्च संपन्न इति <strong>पूर्णः</strong> ।न केवलं पूर्ण एव ; <strong>पूरयिता</strong> च सर्वेषां संपद्भिः ।स्मृतिमात्रेण कल्मषाणि क्षपयतीति <strong>पुण्यः</strong> ।पुण्या कीर्तिरस्य यत: पुण्यमावहत्यस्य कीर्तिः नृणामिति <strong>पुण्यकीर्तिः</strong> ।आन्तरैर्बाह्यैर्व्याधिभिः कर्मजैर्न पीड्यत इति <strong>अनामयः</strong> ॥</p>
		<p class="verse">मनोजवस्तीर्थकरो <br />वसुरेता वसुप्रदः ।<br />वसुप्रदो वासुदेवो<br />वसुर्वसुमना हविः ॥८७ ॥</p>
		<p>मनसो वेग इव वेगोऽस्य सर्वगतत्वात् <strong>मनोजवः</strong> ।चतुर्दशविद्यानां बाह्यविद्यासमयानां च प्रणेता प्रवक्ता चेति <strong>तीर्थकरः</strong> ।हयग्रीवरूपेण मधुकैटभौ हत्वा विरिञ्चाय सर्गादौ सर्वाः श्रुतीरन्याश्च विद्या उपदिशन् वेदबाह्या विद्याः सुरवैरिणां वञ्चनाय चोपदिदेशेति पौराणिकाः कथयन्ति ।वसु सुवर्णं रेतोऽस्येति <strong>वसुरेताः</strong>, 'देवः पूर्वमपः सृष्ट्वा तासु वीर्यमपासृजत् ।तदण्डमभवद्धैमं ब्रह्मणः कारणं परम्' इति व्यासवचनात् ।वसु धनं प्रकर्षेण ददाति साक्षाद्धनाध्यक्षोऽयम् , इतरस्तु तत्प्रसादाद्धनाध्यक्ष इति <strong>वसुप्रदः</strong> ।वसु प्रकृष्टं मोक्षाख्यं फलं भक्तेभ्य: प्रददातीति द्वितीयो <strong>वसुप्रदः</strong>, 'विज्ञानमानन्दं ब्रह्म रातिर्दातुः परायणं तिष्ठमानस्य तद्विदः' इति श्रुतेः; सुरारीणां वसूनि प्रकर्षेण खण्डयन वा <strong>वसुप्रदः</strong> ।वसुदेवस्यापत्यं <strong>वासुदेवः</strong> ।वसन्ति भूतानि तत्र, तेष्वयमपि वसतीति <strong>वसुः</strong> ।अविशेषेण सर्वेषु विषयेषु वसतीति वसु, तादृशं मनोऽस्येति <strong>वसुमनाः</strong> ।'ब्रह्मार्पणं ब्रह्म हविः' इति भगवद्वचनात् <strong>हविः</strong> ॥</p>
		<p class="verse">सद्गतिः सत्कृतिः सत्ता<br />सद्भूतिः सत्परायणः ।<br />शूरसेनो यदुश्रेष्ठः<br />सन्निवासः सुयामुनः ॥८८॥</p>
		<p>'अस्ति ब्रह्मेति चेद्वेद सन्तमेनं ततो विदुः' इति श्रुतेः ब्रह्मास्तीति ये विदुस्ते सन्तः, तैः प्राप्यत इति <strong>सद्गतिः</strong>; सती गतिर्बुद्धिः समुत्कृष्टा अस्येति वा <strong>सद्गतिः</strong> ।सती कृति: जगद्रक्षणलक्षणा अस्य यस्मात्तेन <strong>सत्कृतिः</strong> ।</p>
		<p>इति नाम्नां सप्तमं शतं विवृतम् ॥</p>
		<p>सजातीयविजातीयस्वगतभेदरहिता अनुभूतिः <strong>सत्ता</strong>, 'एकमेवाद्वितीयम्' इति श्रुतेः ।सन्नेव परमात्मा चिदात्मकः अबाधात् भासमानत्वाच्च <strong>सद्भूतिः</strong>; नान्यः प्रतीतेः बाध्यमानत्वाच्च न सन्नाप्यसत् ।श्रौतो यौक्तिको वा बाधः प्रपञ्चस्य विवक्षित: ।सतां तत्त्वविदां परं प्रकृष्टमयनमिति <strong>सत्परायणम्</strong> ।हनूमत्प्रमुखाः सैनिकाः शौर्यशालिनो यस्यां सेनायाम् , सा शूरसेना यस्य सः <strong>शूरसेनः</strong> ।यदूनां प्रधानत्वान् <strong>यदुश्रेष्ठः</strong> ।सतां विदुषामाश्रयः <strong>सन्निवासः</strong> ।शोभना यामुना: यमुनासंबन्धिन: देवकीवसुदेवनन्दयशोदाबलभद्रसुभद्रादयः परिवेष्टारोऽस्येति <strong>सुयामुनः</strong>; गोपवेषधरा यामुना: परिवेष्टारः पद्मासनादयः शोभना अस्येति वा <strong>सुयामुनः</strong> ॥</p>
		<p class="verse">भूतावासो वासुदेवः<br />सर्वासुनिलयोऽनलः ।<br />दर्पहा दर्पदो दृप्तो<br />दुर्धरोऽथापराजितः ॥८९ ॥</p>
		<p>भूतान्यत्राभिमुख्येन वसन्तीति <strong>भूतावासः</strong>, ‘वसन्ति त्वयि भूतानि भूतावासस्ततो भवान्' इति हरिवंशे ।जगदाच्छादयति माययेति वासुः, स एव देव इति <strong>वासुदेवः</strong> ; 'छादयामि जगद्विश्वं भूत्या सूर्य इवांशुभिः' इति भगवद्वचनात् ।सर्व एवासवः प्राणा जीवात्मके यस्मिन्नाश्रये निलीयन्ते <strong>सर्वासुनिलयः</strong> ।अलं पर्याप्तिः शक्तिसंपदां नास्य विद्यत इति <strong>अनलः</strong> ।धर्मविरुद्धे पथि तिष्ठतां दर्पं हन्तीति <strong>दर्पहा</strong> ।धर्मवर्त्मनि वर्तमानानां दर्पं ददातीति <strong>दर्पदः</strong> ।स्वात्मामृतरसास्वादनात् नित्यप्रमुदितो <strong>दृप्तः</strong> ।न शक्या धारणा यस्य प्रणिधानादिषु सर्वोपाधिविनिर्मुक्तत्वात्, तथापि तत्प्रसादतः कैश्चिद्दुःखेन धार्यते हृदये जन्मान्तरसहस्रेषु भावनायोगात् , तस्मात् <strong>दुर्धरः</strong>।'क्लेशोऽधिकतरस्तेषामव्यक्तासक्तचेतसाम् ।अव्यक्ता हि गतिर्दुःखं देहवद्भिरवाप्यते' इति भगवद्वचनात् ।न आन्तरैः रागादिभिर्बाह्यैरपि दानवादिभिः शत्रुभिः पराजित इति <strong>अपराजितः</strong> ॥</p>
		<p class="verse">विश्वमूर्तिर्महामूर्ति-<br />र्दीप्तमूर्तिरमूर्तिमान् ।<br />अनेकमूर्तिरव्यक्तः<br />शतमूर्तिः शताननः ॥९० ॥</p>
		<p>विश्वं मूर्तिरस्य सर्वात्मकत्वात् इति <strong>विश्वमूर्तिः</strong> ।शेषपर्यङ्कशायिनोऽस्य महती मूर्तिरिति <strong>महामूर्तिः</strong> ।दीप्ता ज्ञानमयी मूर्तिः यस्येति, स्वेच्छया गृहीता तैजसी मूर्तिः दीप्ता अस्येति वा <strong>दीप्तमूर्तिः</strong> ।कर्मनिबन्धना मूर्तिरस्य न विद्यत इति <strong>अमूर्तिमान्</strong> ।अवतारेषु स्वेच्छया लोकानामुपकारिणी: बह्वीर्मूर्तीर्भजत इति <strong>अनेकमूर्तिः</strong>।यद्यप्यनेकमूर्तित्वमस्य, तथाप्ययमीदृश एवेति न व्यज्यत इति <strong>अव्यक्तः</strong> ।नानाविकल्पजा मूर्तय: संविदाकृतेः सन्तीति <strong>शतमूर्तिः</strong> ।विश्वादिमूर्तित्वं यत: अत एव <strong>शताननः</strong> ॥</p>
		<p class="verse">एको नैकः सवः कः किं<br />यत्तत्पदमनुत्तमम् ।<br />लोकबन्धुर्लोकनाथो<br />माधवो भक्तवत्सलः ॥९१ ॥</p>
		<p>परमार्थतः सजातीयविजातीयस्वगतभेदविनिर्मुक्तत्वात् <strong>एकः</strong>, 'एकमेवाद्वितीयम्' इनि श्रुतेः ।मायया बहूरूपत्वात् <strong>नैकः</strong>, 'इन्द्रो मायाभिः पुरुरूप ईयते' इति श्रुतेः ।सोमो यत्राभिषूयते सोऽध्वरः <strong>सवः</strong> ।कशब्दः सुखवाचकः, तेन स्तूयत इति कः, 'कं ब्रह्म' इति श्रुतेः ।सर्वपुरुषार्थरूपत्वाद्ब्रह्मैव विचार्यमिति ब्रह्म <strong>किम्</strong> ।यच्छब्देन स्वत:सिद्धवस्तूदेशवाचिना ब्रह्म निर्दिश्यते इति ब्रह्म <strong>यत्</strong> , 'यतो वा इमानि भूतानि जायन्ते' इति श्रुतेः ।तनोतीति ब्रह्म <strong>तत्</strong> , 'ॐ तत्सदिति निर्देशो ब्रह्मणस्त्रिविधः स्मृतः' इति भगवद्वचनात् ।पद्यते गम्यते मुमुक्षुभिरिति पदम् ।यस्मादुत्कृष्टं नास्ति तत् अनुत्तमम् ।सविशेषणमेकं नाम <strong>पदमनुत्तमम्</strong> इति ।आधारभूतेऽस्मिन्सकला लोका बध्यन्त इति लोकानां बन्धुः <strong>लोकबन्धुः</strong> ; लोकानां जनकत्वाज्जनकोपमो बन्धुर्नास्तीति वा, लोकानां बन्धुकृत्यं हिताहितोपदेशं श्रुतिस्मृतिलक्षणं कृतवानिति वा <strong>लोकबन्धुः</strong> ।लोकैर्नाथ्यते याच्यते लोकानुपतपति आशास्ते लोकानामीष्टे इति वा <strong>लोकनाथः</strong> ।मधुकुले जातत्वात् <strong>माधवः</strong> ।भक्तस्नेहवान् <strong>भक्तवत्सलः</strong> ।</p>
		<p class="verse">सुवर्णवर्णो हेमाङ्गो<br />वराङ्गश्चन्दनाङ्गदी ।<br />वीरहा विषमः शून्यो<br />घृताशीरचलश्चलः ॥९२ ॥</p>
		<p>सुवर्णस्येव वर्णोऽस्येति <strong>सुवर्णवर्णः</strong>, 'यदा पश्यः पश्यते रुक्मवर्णम्' इति श्रुतेः ।हेमेवाङ्गं वपुरस्येति <strong>हेमाङ्गः</strong>, 'य एषोऽन्तरादित्ये हिरण्मयः पुरुषः' इति श्रुतेः ।वराणि शोभनान्यङ्गान्यस्येति <strong>वराङ्गः</strong> ।चन्दनैराह्लादनैरङ्गदैः केयूरैर्भूषित इति <strong>चन्दनाङ्गदी</strong> ।धर्मत्राणाय वीरान् असुरमुख्यान हन्तीति <strong>वीरहा</strong> ।समो नास्य विद्यते सर्वविलक्षणत्वादिति <strong>विषमः</strong>, 'न त्वत्समोऽस्त्यभ्यधिकः कुतोऽन्यः' इति भगवद्वचनात् ।सर्वविशेषरहितत्वात् शून्यवत् <strong>शून्यः</strong> ।घृताः विगलिता: आशिषः प्रार्थनाः अस्येति <strong>घृताशीः</strong> ।न स्वरूपान्न सामर्थ्यान्न च ज्ञानादिकाद्गुणात् ।चलनं विद्यतेऽस्येति <strong>अचलः</strong> ।वायुरूपेण चलतीति <strong>चलः</strong> ॥</p>
		<p class="verse">अमानी मानदो मान्यो<br />लोकस्वामी विलोकधृक् ।<br />सुमेधा मेधजो धन्यः<br />सत्यमेधा धराधरः ॥९३ ॥</p>
		<p>अनात्मवस्तुष्वात्माभिमानो नास्त्यस्य स्वच्छसंवेदनाकृतेरिति <strong>अमानी</strong> ।स्वमायया सर्वेषामनात्मस्वात्माभिमानं ददाति, भक्तानां सत्कारं मानं ददातीति, तत्त्वविदामनात्मस्वात्माभिमानं खण्डयतीति वा <strong>मानदः</strong> ।सर्वैर्माननीय: पूजनीयः सर्वेश्वरत्वात् इति <strong>मान्यः</strong> ।चतुर्दशानां लोकानामीश्वरत्वात् <strong>लोकस्वामी</strong> ।त्रीन लोकान् धारयतीति <strong>त्रिलोकधृक्</strong> ।शोभना मेधा प्रज्ञास्येति <strong>सुमेधाः</strong> ।'नित्यमसिच्प्रजामेधयोः' इति समासान्तोऽसिच् ।मेधेऽध्वरे जायत इति <strong>मेधजः</strong> ।कृतार्थो <strong>धन्यः</strong> ।सत्या अवितथा मेधा अस्येति <strong>सत्यमेधाः</strong> ।अंशैरशेषैः शेषाद्यैरशेषां धरां धारयन् <strong>धराधरः</strong> ॥</p>
		<p class="verse">तेजोवृषो द्युतिधरः<br />सर्वशस्त्रभृतां वरः ।<br />प्रग्रहो निग्रहो व्यग्रो<br />नैकशृङ्गो गदाग्रजः ॥९४ ॥</p>
		<p>तेजसामम्भसा सर्वदा आदित्यरूपेण वर्षणात् <strong>तेजोवृषः</strong> ।द्युतिमङ्गगतां कान्तिं धारयन् <strong>द्युतिधरः</strong> ।सर्वशस्त्रभृतां श्रेष्ठः <strong>सर्वशस्त्रभृतां वरः</strong> ।भक्तैरुपहृतं पत्रपुष्पादिकं प्रगृह्णातीति <strong>प्रग्रहः</strong>; धावतो विषयारण्ये दुर्दान्तेन्द्रियवाजिनः तत्प्रसादेन रश्मिनेव बध्नातीति वा प्रग्रहवत् प्रग्रहः; 'रश्मौ च' इति पाणिनिवचनात् प्रग्रहशब्दस्य साधुत्वम् ।स्ववशेन सर्वं निगृह्णातीति <strong>निग्रहः</strong> ।विगतमग्रमन्तो विनाशोऽस्येति <strong>व्यग्रः</strong>; भक्तानामभीष्टप्रदानेषु <strong>व्यग्रः</strong> इति वा ।चतुःशृङ्गो <strong>नैकशृङ्गः</strong>, 'चत्वारि शृङ्गा' इति मन्त्रवर्णात् ।निगदेन मन्त्रेणाग्रे जायते इति निशब्दलोपं कृत्वा <strong>गदाग्रजः</strong>; यद्वा गदो नाम श्रीवासुदेवावरजः; तस्मादग्रे जायत इति <strong>गदाग्रजः</strong> ॥</p>
		<p class="verse">चतुर्मूर्तिश्चतुर्बाहु-<br />श्चतुर्व्यूहश्चतुर्गतिः ।<br />चतुरात्मा चतुर्भाव-<br />श्चतुर्वेदविदेकपात् ॥९५ ॥</p>
		<p>चतस्रो मूर्तयो विराट्सूत्राव्याकृततुरीयात्मानोऽस्येति <strong>चतुर्मूर्तिः</strong>; सिता रक्ता पीता कृष्णा चेति चतस्रो मूर्तयोऽस्येति वा ।चत्वारो बाहवोऽस्येति <strong>चतुर्बाहुः</strong> इति नाम वासुदेवे रूढम् ।'शरीरपुरुषश्छन्दःपुरुषो वेदपुरुषो महापुरुषः' इति बह्वृचोपनिषदुक्ताश्चत्वारः पुरुषा व्यूहा अस्येति <strong>चतुर्व्यूहः</strong> ।आश्रमाणां वर्णानां चतुर्णां यथोक्तकारिणां गति: <strong>चतुर्गतिः</strong> ।रागद्वेषादिरहितत्वात् चतुरः आत्मा मनोऽस्येति, मनोबुद्ध्यहंकारचित्ताख्यान्तःकरणचतुष्टयात्मकत्वाद्वा <strong>चतुरात्मा</strong> ।धर्मार्थकाममोक्षाख्यपुरुषार्थचतुष्टयं भवत्युत्पद्यते अस्मादिति <strong>चतुर्भावः</strong>।यथावद्वेत्ति चतुर्णां वेदानामर्थमिति <strong>चतुर्वेदवित्</strong> ।एकः पादोऽस्येति <strong>एकपात्</strong> ; 'पादोऽस्य विश्वा भूतानि' इति श्रुतेः, 'विष्टभ्याहमिदं कृत्स्नमेकांशेन स्थितो जगत्' इति भगवद्वचनाच ॥</p>
		<p class="verse">समावर्तोऽनिवृत्तात्मा<br />दुर्जयो दुरतिक्रमः ।<br />दुर्लभो दुर्गमो दुर्गो<br />दुरावासो दुरारिहा ॥९६ ॥</p>
		<p>संसारचक्रस्य सम्यगावर्तक इति <strong>समावर्तः</strong>।सर्वत्र वर्तमानत्वात् न निवर्तते आत्मा विषयेभ्योऽस्येति <strong>अनिवृत्तात्मा</strong> ।जेतुं न शक्यत इति <strong>दुर्जयः</strong>।भयहेतुत्वादस्याज्ञां सूर्यादयो नातिक्रामन्तीति <strong>दुरतिक्रमः</strong>, 'भयादस्याग्निस्तपति भयात्तपति सूर्यः ।भयादिन्द्रश्च वायुश्च मृत्युर्धावति पञ्चमः' इति मन्त्रवर्णात् , ' महद्भयं वज्रमुद्यतम्' इति च ।दुर्लभया भक्त्या लभ्यत्वात् <strong>दुर्लभः</strong>, ' जन्मान्तरसहस्रेषु तपोज्ञानसमाधिभिः ।नराणां क्षीणपापानां कृष्णे भक्ति: प्रजायते' इति व्यासवचनात् , 'भक्त्या लभ्यस्त्वनन्यया' इति भगवद्वचनाच्च ।दुःखेन गम्यते ज्ञायत इति <strong>दुर्गमः</strong> ।अन्तरायप्रतिहतैर्दुःखादवाप्यत इति <strong>दुर्गः</strong> ।दुःखेनावास्यते चित्ते योगिभिः समाधाविति <strong>दुरावासः</strong> ।दुरारिणो दानवादयः तान् हन्तीति <strong>दुरारिहा</strong> ॥</p>
		<p class="verse">शुभाङ्गो लोकसारङ्गः<br />सुतन्तुस्तन्तुवर्धनः ।<br />इन्द्रकर्मा महाकर्मा<br />कृतकर्मा कृतागमः ॥९७ ॥</p>
		<p>शोभनैरङ्गैः ध्येयत्वात् <strong>शुभाङ्गः</strong> ।लोकानां सारं सारङ्गवत् भृङ्गवद्गृह्णातीति <strong>लोकसारङ्गः</strong>, 'प्रजापतिर्लोकानभ्यतपत्' इति श्रुतेः ; लोकसारः प्रणवः, तेन प्रतिपत्तव्य इति वा; पृषोदरादित्वात्साधुत्वम् ।शोभनस्तन्तुर्विस्तीर्णः प्रपञ्चोऽस्येति <strong>सुतन्तुः</strong> ।तमेव तन्तुं वर्धयति च्छेदयतीति वा <strong>तन्तुवर्धनः</strong> ।इन्द्रस्य कर्मेव कर्मास्येति <strong>इन्द्रकर्मा</strong>, ऐश्वर्यकर्मेत्यर्थः ।महान्ति वियदादीनि भूतानि कर्माणि कार्याण्यस्येति <strong>महाकर्मा</strong> ।कृतमेव सर्वं कृतार्थत्वात् , न कर्तव्यं किंचिदपि कर्मास्य विद्यत इति <strong>कृतकर्मा</strong> ; धर्मात्मकं कर्म कृतवानिति वा ।कृत: वेदात्मक आगमो येनेति <strong>कृतागमः</strong>, 'अस्य महतो भूतस्य निःश्वसितमेतत्' इत्यादिश्रुतेः ॥</p>
		<p class="verse">उद्भवः सुन्दरः सुन्दो<br />रत्ननाभः सुलोचनः ।<br />अर्को वाजसनः शृङ्गी<br />जयन्तः सर्वविज्जयी ॥९८ ॥</p>
		<p>उत्कृष्टं भवं जन्म स्वेच्छया भजति इति, उद्गतमपगतं जन्मास्य सर्वकारणत्वादिति वा <strong>उद्भवः</strong> ।विश्वातिशायिसौभाग्यशालित्वात् <strong>सुन्दरः</strong>।सुष्ठु उनत्तीति <strong>सुन्दः</strong>, उदी क्लेदने इत्यस्य धातो: पचाद्यच् ; आर्द्रीभावस्य वाचकः करुणाकर इत्यर्थः ; पृषोदरादित्वात्पररूपत्वम् ।रत्नशब्देन शोभा लक्ष्यते ; रत्नवत्सुन्दरा नाभिरस्येति <strong>रत्ननाभः</strong> ।शोभनं लोचनं नयनं ज्ञानं वा अस्येति <strong>सुलोचनः</strong> ।ब्रह्मादिभिः पूज्यतमैरपि अर्चनीयत्वात् <strong>अर्कः</strong> ।वाजमन्नमर्थिनां सनोति ददातीति <strong>वाजसनः</strong> ।प्रलयाम्भसि शृङ्गवन्मत्स्यविशेषरूपः शृङ्गी; मत्वर्थीयोऽतिशायने इनिप्रत्ययः ।अरीन् अतिशयेन जयति, जयहेतुर्वा <strong>जयन्तः</strong> ।सर्वविषयं ज्ञानमस्येति सर्ववित् ; आभ्यन्तरान् रागादीन् बाह्यान् हिरण्याक्षादींश्च दुर्जयान् जेतुं शीलमस्येति जयी ; तच्छीलाधिकारे 'जिदृक्षि' इत्यादिपाणिनीयवचनात् इनिप्रत्ययः ; सर्वविच्चासौ जयी चेति <strong>सर्वविज्जयी</strong> इत्येकं नाम ॥</p>
		<p class="verse">सुवर्णबिन्दुरक्षोभ्यः<br />सर्ववागीश्वरेश्वरः ।<br />महाह्रदो महागर्तो<br />महाभूतो महानिधिः ॥९९ ॥</p>
		<p>बिन्दवोऽवयवाः सुवर्णसदृशा अस्येति <strong>सुवर्णबिन्दुः</strong>, 'आप्रणखात्सर्व एव सुवर्णः' इति श्रुतेः ; शोभनो वर्णोऽक्षरं बिन्दुश्च यस्मिन्मन्त्रे तन्मन्त्रात्मा वा <strong>सुवर्णबिन्दुः</strong> ॥</p>
		<p>इति नाम्नामष्टमं शतं विवृतम् ॥</p>
		<p>रागद्वेषादिभिः शब्दादिविषयैश्च त्रिदशारिभिश्च न क्षोभ्यत इति <strong>अक्षोभ्यः</strong>।सर्वेषां वागीश्वराणां ब्रह्मादीनामपीश्वरः <strong>सर्ववागीश्वरेश्वरः</strong> ।अवगाह्य तदानन्दं विश्रम्य सुखमासते योगिन इति महाह्रद इव <strong>महाह्रदः</strong> ।गर्तवदस्य माया महती दुरत्ययेति <strong>महागर्तः</strong>, 'मम माया दुरत्यया' इति भगवद्वचनात् ; यद्वा, गर्तशब्दो रथपर्यायो नैरुक्तैरुक्तः, तस्मान्महारथो <strong>महागर्तः</strong> ; महारथत्वमस्य प्रसिद्धं भारतादिषु ।कालत्रयानवच्छिन्नस्वरूपत्वात् <strong>महाभूतः</strong> ।सर्वभूतानि अस्मिनिधीयन्ते इति निधिः, महांश्चासौ निधिश्चेति <strong>महानिधिः</strong> ॥</p>
		<p class="verse">कुमुदः कुन्दरः कुंदः<br />पर्जन्यः पावनोऽनिलः ।<br />अमृताशोऽमृतवपुः<br />सर्वज्ञः सर्वतोमुखः ॥१०० ॥</p>
		<p>कुं धरणिं भारावतरणं कुर्वन् मोदयतीति <strong>कुमुदः</strong> ।मुदिरत्रान्तर्भावितणिजर्थः ।कुन्दपुष्पतुल्यानि शुद्धानि फलानि राति ददाति, लात्यादत्ते इति वा <strong>कुन्दरः</strong>, रलयोर्वृत्त्येकत्वस्मरणात् ; 'कुं धरां दारयामास हिरण्याक्षजिघांसया।वाराहं रूपमास्थाय' इति वा <strong>कुन्दरः</strong> ।कुन्दोपमसुन्दराङ्गत्वात् स्वच्छतया स्फटिकनिर्मल: <strong>कुन्दः</strong>; कुं पृथ्वीं कश्यपायादादिति वा <strong>कुंदः</strong>; 'सर्वपापविशुद्ध्यर्थं वाजिमेधेन चेष्टवान् ।तस्मिन्यज्ञे महादाने दक्षिणां भृगुनन्दनः ॥मारीचाय ददौ प्रीत: कश्यपाय वसुंधराम्' इति हरिवंशे ; कुं पृथ्वीं द्यति खण्डयतीति वा <strong>कुंदः</strong> ।कुशब्देन पृथ्वीश्वरा लक्ष्यन्ते ;</p>
		<p>निःक्षत्रियां यश्च चकार मेदिनी-<br />मनेकशो बाहुवनं तथाच्छिनत् ।<br />यः कार्तवीर्यस्य स भार्गवोत्तमो ।<br />ममास्तु माङ्गल्यविवृद्धये हरिः ॥</p>
		<p class="text-right">इति विष्णुधर्मे ।</p>
		<p>पर्जन्यवदाध्यात्मिकादितापत्रयं शमयति, सर्वान्कामानभिवर्षतीति वा <strong>पर्जन्यः</strong> ।स्मृतिमात्रेण पुनातीति <strong>पावनः</strong> ।इलति प्रेरणं करोतीति इल:, तद्रहितत्वात् <strong>अनिलः</strong>; इलति स्वपिति इत्यज्ञ इल:, तद्विपरीत: नित्यप्रबुद्धस्वरूपत्वादिति वा; अथवा निलतेर्गहनार्थात्कप्रत्ययान्ताद्रूपम् ; अगहनः <strong>अनिलः</strong>, भक्तेभ्य: सुलभ: इति ।स्वात्मामृतमश्नातीति <strong>अमृताशः</strong> ।मथितममृतं सुरान् पाययित्वा स्वयं चाश्नातीति वा <strong>अमृताशः</strong>; अमृता अनश्वरफलत्वादाशा वाञ्छा अस्येति वा ।मृतं मरणम् , तद्रहितं वपुरस्येति <strong>अमृतवपुः</strong> ।सर्वं जानातीति <strong>सर्वज्ञः</strong> ।'य: सर्वज्ञः सर्ववित्' इति श्रुतेः ।'सर्वतोक्षिशिरोमुखम्' इति भगवद्वचनात् <strong>सर्वतोमुखः</strong> ॥</p>
		<p class="verse">सुलभः सुव्रतः सिद्धः<br />शत्रुजिच्छत्रुतापनः ।<br />न्यग्रोधोदुम्बरोऽश्वत्थ-<br />श्चाणूरान्ध्रनिषूदनः ॥१०१॥</p>
		<p>पत्रपुष्पफलादिभिः भक्तिमात्रसमर्पितैः सुखेन लभ्यत इति <strong>सुलभः</strong> ।‘पत्रेषु पुष्पेषु फलेषु तोयेष्वक्रीतलभ्येषु सदैव सत्सु ।भक्त्येकलभ्ये पुरुषे पुराणे मुक्त्यै कथं न क्रियते प्रयत्नः' इति महाभारते ।शोभनं व्रतयति भुङ्क्ते भोजनान्निवर्तत इति वा <strong>सुव्रतः</strong> ।अनन्याधीनसिद्धित्वात् <strong>सिद्धः</strong>।सुरशत्रव एवास्य शत्रवः ; तान् जयतीति <strong>शत्रुजित्</strong> ।सुरशत्रूणां तापनः <strong>शत्रुतापनः</strong> ।न्यक् अर्वाक् रोहति सर्वेषामुपरि वर्तत इति <strong>न्यग्रोधः</strong>; पृषोदरादित्वात् हकारस्य धकारादेशः; सर्वाणि भूतानि न्यक्कृत्य निजमायां वृणोति निरुणद्धीति वा ।अम्बरादुद्गतः कारणत्वेनेति <strong>उदुम्बरः</strong>; पृषोदरादित्वादेवोकारादेशः ; यद्वा, उदुम्बरमन्नाद्यम् ; तेन तदात्मना विश्वं पोषयन् <strong>उदुम्बरः</strong>, 'ऊर्ग्वा अन्नाद्यमुदुम्बरम्' इति श्रुतेः ; न्यग्रोधोदुम्बर इत्यत्र विसर्गलोपे संधिरार्षः ।श्वोऽपि न स्थातेति <strong>अश्वत्थः</strong> ।पृषोदरादित्वादेव सकारस्य तकारादेशः ; 'ऊर्ध्वमूलोऽवाक्शाख एषोऽश्वत्थः सनातनः' इति श्रुतेः, 'ऊर्ध्वमूलमधःशाखमश्वत्थं प्राहुरव्ययम्' इति स्मृतेश्च ।चाणूरनामानमन्ध्रं निषूदितवानिति <strong>चाणूरान्ध्रनिषूदनः</strong> ॥</p>
		<p class="verse">सहस्रार्चिः सप्तजिह्वः<br />सप्तैधाः सप्तवाहनः ।<br />अमूर्तिरनघोऽचिन्त्यो<br />भयकृद्भयनाशनः ॥१०२॥</p>
		<p>सहस्राणि अनन्तानि अर्चींषि यस्य सः <strong>सहस्रार्चिः</strong>, ‘दिवि सूर्यसहस्रस्य' इति गीतावचनात् ।सप्त जिह्वा अस्य सन्तीति <strong>सप्तजिह्वः</strong>, 'काली कराली च मनोजवा च सुलोहिता या च सुधूम्रवर्णा ।स्फुलिङ्गिनी विश्वरुची च देवी लेलायमाना इति सप्त जिह्वाः' इति श्रुतेः ।सप्त एधांसि दीप्तयोऽस्येति <strong>सप्तैधाः</strong> अग्निः, 'सप्त ते अग्ने समिधः सप्त जिह्वाः' इति मन्त्रवर्णात् ।सप्त अश्वा वाहनान्यस्येति <strong>सप्तवाहनः</strong>; सप्तनामैकोऽश्वो वाहनमस्येति वा, ' एकोऽश्वो वहति सप्तनामा' इति श्रुतेः ।मूर्तिर्घनरूपं धारणसमर्थं चराचरलक्षणम् , 'ताभ्योऽभितप्ताभ्यो मूर्तिरजायत' इति श्रुतेः ; तद्रहित इति <strong>अमूर्तिः</strong> ; अथवा, देहसंस्थानलक्षणा मूर्छिताङ्गावयवा मूर्तिः, तद्रहितः इति <strong>अमूर्तिः</strong> ।अघं दुःखं पापं चास्य न विद्यते इति <strong>अनघः</strong> ।प्रमात्रादिसाक्षित्वेन सर्वप्रमाणागोचरत्वात् <strong>अचिन्त्यः</strong>; अयमीदृश इति विश्वप्रपञ्चविलक्षणत्वेन चिन्तयितुमशक्यत्वात् <strong>अचिन्त्यः</strong> ।असन्मार्गवर्तिनां भयं करोति, भक्तानां भयं कृन्तति कृणोतीति वा <strong>भयकृत्</strong> ।वर्णाश्रमाचारवतां भयं नाशयतीति <strong>भयनाशनः</strong>; ‘वर्णाश्रमाचारवता पुरुषेण परः पुमान् ।विष्णुराराध्यते पन्था नान्यस्तत्तोषकारकः' इति पराशरवचनात् ॥</p>
		<p class="verse">अणुर्बृहत्कृशः स्थूलो<br />गुणभृन्निर्गुणो महान् ।<br />अधृतः स्वधृतः स्वास्यः <br />प्राग्वंशो वंशवर्धनः ॥१०३ ॥</p>
		<p>सौक्ष्म्यातिशयशालित्वात् अणुः, 'एषोऽणुरात्मा चेतसा वेदितव्यः' इति श्रुतेः ।बृहत्त्वाद्वृंहणत्वाच्च ब्रह्म <strong>बृहत्</strong> , 'महतो महीयान्' इति श्रुतेः।‘अस्थूलम्' इत्यादिना द्रव्यत्वप्रतिषेधात् <strong>कृशः ।स्थूलः</strong> इति उपचर्यते सर्वात्मत्वात् ।सत्त्वरजस्तमसां सृष्टिस्थितिलयकर्मस्वधिष्ठातृत्वात् <strong>गुणभृत्</strong> ।वस्तुतो गुणाभावात् <strong>निर्गुणः</strong>, 'केवलो निर्गुणश्च' इति श्रुतेः ।शब्दादिगुणरहितत्वात् निरतिशयसूक्ष्मत्वात् नित्यशुद्धसर्वगतत्वादिना च प्रतिबन्धकं धर्मजातं तर्कतोऽपि यतो वक्तुं न शक्यम् अत एव <strong>महान्</strong> ।'अनङ्गोऽशब्दोऽशरीरोऽस्पर्शश्व महाञ्छुचिः' इति आपस्तम्बः ।पृथिव्यादीनां धारकाणामपि धारकत्वान्न केनचिद्ध्रियत इति <strong>अधृतः</strong> ।यद्येवमयं केन धार्यत इत्याशङ्क्याह- स्वेनैव आत्मना धार्यत इति <strong>स्वधृतः</strong>, ‘स भगवः कस्मिन्प्रतिष्ठित इति स्वे महिम्नि' इति श्रुतेः ।शोभनं पद्मोदरतलताम्रमभिरूपतममस्यास्यमिति <strong>स्वास्यः</strong>; वेदात्मको महान् शब्दराशि: तस्य मुखान्निर्गत: पुरुषार्थोपदेशार्थमिति वा <strong>स्वास्यः
		</strong>, ‘अस्य महतो भूतस्य' इत्यादिश्रुतेः ।अन्यस्य वंशिनो वंशाः पाश्चात्त्याः; अस्य वंशः प्रपञ्च: प्रागेव, न पाश्चात्त्य इति <strong>प्राग्वंशः</strong> ।वंशं प्रपञ्चं वर्धयन् छेदयन् वा <strong>वंशवर्धनः</strong> ॥</p>
		<p class="verse">भारभृत्कथितो योगी<br />योगीशः सर्वकामदः ।<br />आश्रमः श्रमणः क्षामः<br />सुपर्णो वायुवाहनः ॥१०४ ॥</p>
		<p>अनन्तादिरूपेण भुवो भारं बिभ्रत् <strong>भारभृत्</strong> ।वेदादिभिरयमेव परत्वेन कथितः, सर्वैः वेदैः कथित इति वा <strong>कथितः</strong>, सर्वे वेदा यत्पदमामनन्ति' 'वेदैश्च सर्वैरहमेव वेद्यः' 'वेदे रामायणे पुण्ये भारते भरतर्षभ ।आदौ मध्ये तथा चान्ते विष्णुः सर्वत्र गीयते' इति श्रुतिस्मृत्यादिवचनेभ्यः; 'सोऽध्वनः पारमाप्नोति तद्विष्णोः परमं पदम्' इत्याद्युक्तम् ; किं तदध्वनो विष्णोर्व्यापनशीलस्य परमं पदं सतत्त्वमित्याकाङ्क्षायाम् इन्द्रियादिभ्यः सर्वेभ्यः परत्वेन प्रतिपाद्यते 'इन्द्रियेभ्यः परा ह्यर्थाः' इत्यारभ्य, 'पुरुषान्न परं किंचित्सा काष्ठा सा परा गतिः' इत्यन्तेन यः कथित: स: <strong>कथितः</strong> ।योगो ज्ञानम् , तेनैव गम्यत्वात् <strong>योगी</strong> ; योगः समाधिः, स हि स्वात्मनि सर्वदा समाधत्ते स्वमात्मानम् , तेन वा <strong>योगी</strong> ।अन्ये योगिनो योगान्तरायैः हन्यन्ते स्वरूपात्प्रमाद्यन्ति ; अयं तु तद्रहितत्वात्तेषामीश: <strong>योगीशः</strong> ।सर्वान् कामान् सदा ददातीति <strong>सर्वकामदः</strong>, 'फलमत उपपत्तेः' इति व्यासेनाभिहितत्वात् ।आश्रमवत् सर्वेषां संसारारण्ये भ्रमतां विश्रमस्थानत्वात् <strong>आश्रमः</strong> ।अविवेकिनः सर्वान्संतापयतीति <strong>श्रमणः</strong> ।क्षामाः क्षीणाः सर्वाः प्रजा: करोतीति <strong>क्षामः</strong> ; 'तत्करोति तदाचष्टे' इति णिचि पचाद्यचि कृते संपन्नः क्षाम इति ।शोभनानि पर्णानि च्छन्दांसि संसारतरुरूपिणोऽस्येति <strong>सुपर्णः</strong>, 'छन्दांसि यस्य पर्णानि' इति भगवद्वचनात् ।वायुर्वहति यद्भीत्या भूतानीति स: <strong>वायुवाहनः</strong>, 'भीषास्माद्वातः पवते' इति श्रुतेः ॥</p>
		<p class="verse">धनुर्धरो धनुर्वेदो<br />दण्डो दमयिता दमः ।<br />अपराजितः सर्वसहो<br />नियन्ता नियमोऽयमः ॥१०५ ॥</p>
		<p>श्रीमान् रामो महद्धनुर्धारयामासेति <strong>धनुर्धरः</strong> ।स एव दाशरथिः धनुर्वेदं वेत्तीति <strong>धनुर्वेदः</strong> ।दमनं दमयतां दण्डः 'दण्डो दमयतामस्मि' इति भगवद्वचनात् ।वैवस्वतनरेन्द्रादिरूपेण प्रजा दमयतीति <strong>दमयिता</strong> ।दम: दम्येषु दण्डकार्यं फलम् , तच्च स एवेति <strong>दमः</strong> ।शत्रुभिः न पराजित इति <strong>अपराजितः</strong> ।सर्वकर्मसु समर्थ इति, सर्वान् शत्रून् सहत इति वा <strong>सर्वसहः</strong> ।सर्वान् स्वेषु स्वेषु कृत्येषु व्यवस्थापयतीति <strong>नियन्ता</strong> ।न नियमो नियतिस्तस्य विद्यत इति <strong>अनियमः</strong>, सर्वनियन्तुः नियन्त्रन्तराभावात् ।नास्य विद्यते यमो मृत्युरिति <strong>अयमः</strong> ।अथवा, यमनियमौ योगाङ्गे ; तद्गम्यत्वात्स एव <strong>नियमः यमः</strong> ॥</p>
		<p class="verse">सत्त्ववान्सात्त्विकः सत्यः<br />सत्यधर्मपरायणः ।<br />अभिप्रायः प्रियार्होऽर्हः<br />प्रियकृत्प्रीतिवर्धनः ॥१०६ ॥</p>
		<p>शौर्यवीर्यादिकं सत्त्वमस्येति <strong>सत्त्ववान्</strong> ।सत्त्वे गुणे प्राधान्येन स्थित इति <strong>सात्त्विकः</strong> ।सत्सु साधुत्वात् <strong>सत्यः</strong> ।सत्ये यथाभूतार्थकथने धर्मे च चोदनालक्षणे नियत इति <strong>सत्यधर्मपरायणः</strong> ।अभिप्रेयते पुरुषार्थकाङ्क्षिभिः, आभिमुख्येन प्रलयेऽस्मिन्प्रैति जगदिति वा <strong>अभिप्रायः</strong> ।प्रियाणि इष्टान्यर्हतीति <strong>प्रियार्हः</strong>, 'यद्यदिष्टतमं लोके यच्चास्य दयितं गृहे ।तत्तद्गुणवते देयं तदेवाक्षयमिच्छता' इति स्मरणात् ।स्वागतासनप्रशंसार्घ्यपाद्यस्तुतिनमस्कारादिभिः पूजासाधनैः पूजनीय इति <strong>अर्हः</strong>।न केवलं प्रियार्ह एव, किंतु स्तुत्यादिभिः भजतां प्रियं करोतीति <strong>प्रियकृत्</strong> ।तेषामेव प्रीतिं वर्धयतीति <strong>प्रीतिवर्धनः</strong> ॥</p>
		<p class="verse">विहायसगतिर्ज्योतिः<br />सुरुचिर्हृतभुग्विभुः ।<br />रविर्विरोचनः सूर्यः<br />सविता रविलोचनः ॥१०७ ॥</p>
		<p>विहायसं गतिराश्रयोऽस्येति <strong>विहायसगतिः</strong>, विष्णुपदम् , आदित्यो वा ।स्वत एव द्योतत इति <strong>ज्योतिः</strong>, 'नारायणः परं ज्योतिः' इति मन्त्रवर्णात् ।शोभना रुचिर्दीप्तिरिच्छा वा अस्येति <strong>सुरुचिः</strong>।समस्तदेवतोद्देशेन प्रवृत्तेष्वपि कर्मसु हुतं भुङ्क्ते भुनक्तीति वा <strong>हुतभुक्</strong> ।सर्वत्र वर्तमानत्वात् , त्रयाणां लोकानां प्रभुत्वाद्वा <strong>विभुः</strong>।रसानादत्त इति <strong>रविः</strong> आदित्यात्मा ।विविधं रोचत इति <strong>विरोचनः</strong> ।सूतेः सुवतेर्वा सूर्यशब्दो निपात्यते, 'राजसूयसूर्य' इति पाणिनिवचनात् <strong>सूर्यः</strong> ।सर्वस्य जगत: प्रसविता <strong>सविता</strong>; 'रसानां च तथादानाद्रविरित्यभिधीयते ।प्रजानां तु प्रसवनात्सवितेति निगद्यते' इति विष्णुधर्मोत्तरे ।रविर्लोचनं चक्षुरस्येति <strong>रविलोचनः</strong>, ‘अग्निर्मूर्धा चक्षुषी चन्द्रसूर्यौ' इति श्रुतेः ॥</p>
		<p class="verse">अनन्तो हुतभुग्भोक्ता<br />सुखदो नैकजोऽग्रजः ।<br />अनिर्विण्णः सदामर्षी <br />लोकाधिष्ठानमद्भुतः ॥१०८ ॥</p>
		<p>नित्यत्वात्सर्वगतत्वात् देशकालपरिच्छेदाभावात् <strong>अनन्तः</strong> ; शेषरूपो वा ।हुतं भुनक्तीति <strong>हुतभुक्</strong> ।प्रकृतिं भोग्याम् अचेतनां भुङ्क्ते इति, जगत्पालयतीति वा <strong>भोक्ता</strong> ।भक्तानां सुखं मोक्षलक्षणं ददातीति <strong>सुखदः</strong>; असुखं द्यति खण्डयतीति वा <strong>असुखदः</strong> ।धर्मगुप्तये असकृज्जायमानत्वात् <strong>नैकजः</strong> ।अग्रे जायत इति <strong>अग्रजः</strong> हिरण्यगर्भः, 'हिरण्यगर्भः समवर्तताग्रे' इत्यादिश्रुतेः ।अवाप्तसर्वकामत्वादप्राप्तिहेत्वभावान्निर्वेदोऽस्य नास्तीति <strong>अनिर्विण्णः</strong> ।सत: साधून् आभिमुख्येन मृष्यते क्षमत इति <strong>सदामर्षी</strong> ।तमनाधारमाधारमधिष्ठाय त्रयो लोकास्तिष्ठन्ति इति <strong>लोकाधिष्ठानं</strong> ब्रह्म ।अद्भुतत्वात् <strong>अद्भुतः</strong>, ‘श्रवणायापि बहुभिर्यो न लभ्यः शृण्वन्तोऽपि बहवो यं न विद्युः ।आश्चर्यो वक्ता कुशलोऽस्य लब्धा आश्चर्यो ज्ञाता कुशलानुशिष्टः' इति श्रुतेः ।'आश्चर्यवत्पश्यति कश्चिदेनम्' इति भगवद्वचनाच्च ।स्वरूपशक्तिव्यापारकार्यैः अद्भुतत्वाद्वा <strong>अद्भुतः</strong> ॥</p>
		<p class="verse">सनात्सनातनतमः<br />कपिलः कपिरप्ययः ।<br />स्वस्तिदः स्वस्तिकृत्स्वस्ति<br />स्वस्तिभुक्स्वस्तिदक्षिणः ॥१०९ ॥</p>
		<p>सनात् इति निपात: चिरार्थवचनः।कालश्च परस्यैव विकल्पना कापि ।'परस्य ब्रह्मणो रूपं पुरुषः प्रथमं द्विज ।व्यक्ताव्यक्ते तथैवान्ये रूपे कालस्तथापरम्' इति विष्णुपुराणे ।सर्वकारणत्वात् विरिञ्च्यादीनामपि सनातनानामतिशयेन सनातनत्वात् <strong>सनातनतमः</strong> ।बडबानलस्य कपिलो वर्ण इति तद्रूपी  <strong>कपिलः</strong> ।कं जलं रश्मिभिः पिबन्  <strong>कपिः</strong> सूर्यः;  <strong>कपिः</strong> वराहो वा, ‘कपिर्वराहः श्रेष्ठश्च' इति वचनात् ।प्रलये अस्मिन्नपियन्ति जगन्तीति  <strong>अप्ययः</strong> ।</p>
		<p>इति नाम्नां नवमं शतं विवृतम् ॥</p>
		<p>भक्तानां स्वस्ति मङ्गलं ददातीति  <strong>स्वस्तिदः</strong> ।तदेव करोतीति  <strong>स्वस्तिकृत्</strong> ।मङ्गलस्वरूपमात्मीयं परमानन्दलक्षणं स्वस्ति ।तदेव भुङ्क्त इति <strong>स्वस्तिभुक्</strong> ; भक्तानां मङ्गलं म्वस्ति भुनक्तीति वा <strong>स्वस्तिभुक्</strong> ।स्वस्तिरूपेण दक्षते वर्धते, स्वस्ति दातुं समर्थ इति वा <strong>स्वस्तिदक्षिणः</strong> ।अथवा, दक्षिणशब्द आशुकारिणि वर्तते ; शीघ्रं स्वस्ति दातुम् अयमेव समर्थ इति, यस्य स्मरणादेव सिध्यन्ति सर्वसिद्धयः, ‘स्मृते सकलकल्याणभाजनं यत्र जायते ।पुरुषस्तमजं नित्यं व्रजामि शरणं हरिम् ॥स्मरणादेव कृष्णस्य पापसंघातपञ्जरम् ।शतधा भेदमायाति गिरिर्वज्रहतो यथा' इत्यादिवचनेभ्यः ॥</p>
		<p class="verse">अरौद्रः कुण्डली चक्री<br />विक्रम्यूर्जितशासनः ।<br />शब्दातिगः शब्दसहः<br />शिशिरः शर्वरीकरः ॥११० ॥</p>
		<p>कर्म रौद्रम् , रागश्च रौद्रः, कोपश्च रौद्रः ; यस्य रौद्रत्रयं नास्ति अवाप्तसर्वकामत्वेन रागद्वेषादेरभावात् <strong>अरौद्रः</strong> ।शेषरूपभाक् कुण्डली सहस्रांशुमण्डलोपमकुण्डलधारणाद्वा ; यद्वा, सांख्ययोगात्मके कुण्डले मकराकारे अस्य स्त इति <strong>कुण्डली</strong> ।समस्तलोकरक्षार्थं मनस्तत्त्वात्मकं सुदर्शनाख्यं चक्रं धत्त इति <strong>चक्री</strong>, 'चलस्वरूपमत्यन्तं जवेनान्तरितानिलम् ।चक्रस्वरूपं च मनो धत्ते विष्णुः करे स्थितम्' इति विष्णुपुराणवचनात् ।विक्रम: पादविक्षेपः, शौर्यं वा; द्वयं चाशेषपुरुषेभ्यो विलक्षणमस्येति <strong>विक्रमी</strong> ।श्रुतिस्मृतिलक्षणमूर्जितं शासनमस्येति <strong>ऊर्जितशासनः</strong> 'श्रुतिस्मृती ममैवाज्ञे यस्ते उल्लङ्घ्य वर्तते ।आज्ञाच्छेदी मम द्वेषी मद्भक्तोऽपि न वैष्णवः' इति भगवद्वचनात् ।शब्दप्रवृत्तिहेतूनां जात्यादीनामसंभवात् शब्देन वक्तुमशक्यत्वात् <strong>शब्दातिगः</strong>, 'यतो वाचो निवर्तन्ते ।अप्राप्य मनसा सह' 'न शब्दगोचरे यस्य योगिध्येयं परं पदम्' इत्यादिश्रुतिस्मृतिभ्यः ।सर्वे वेदाः तात्पर्येण तमेव वदन्तीति <strong>शब्दसहः</strong> ; ‘सर्वे वेदा यत्पदमामनन्ति' इति श्रुतेः 'वेदैश्च सर्वैरहमेव वेद्यः' इति स्मृतेश्व ।तापत्रयाभितप्तानां विश्रामस्थानत्वात् <strong>शिशिरः</strong> ।संसारिणामात्मा शर्वरीव शर्वरी; ज्ञानिनां पुनः संसारः शर्वरी ; तामुभयेषां करोतीति <strong>शर्वरीकरः</strong>, 'या निशा सर्वभूतानां तस्यां जागर्ति संयमी ।यस्यां जाग्रति भूतानि सा निशा पश्यतो मुनेः' इति भगवद्वचनात् ॥</p>
		<p class="verse">अक्रूरः पेशलो दक्षो <br />दक्षिणः क्षमिणां वरः ।<br />विद्वत्तमो वीतभयः<br />पुण्यश्रवणकीर्तनः ॥१११ ॥</p>
		<p>क्रौर्यं नाम मनोधर्मः प्रकोपज: आन्तरः संताप: साभिनिवेशः ; अवाप्तसमस्तकामत्वात्कामाभावादेव कोपाभावः ; तस्मात्क्रौर्यमस्य नास्तीति <strong>अक्रूरः</strong> ।कर्मणा मनसा वाचा वपुषा च शोभनत्वात् <strong>पेशलः</strong> ।प्रवृद्धः शक्तः शीघ्रकारी च दक्षः, त्रयं चैतत् परस्मिन्नियतमिति <strong>दक्षः</strong> ।दक्षिणशब्दस्यापि दक्ष एवार्थः, पुनरुक्तिदोषो नास्ति, शब्दभेदात् ; अथवा, दक्षते गच्छति, हिनस्तीति वा <strong>दक्षिणः</strong>, 'दक्ष गतिहिंसनयोः' इति धातुपाठात् ।क्षमावतां योगिनां च पृथिव्यादीनां भारधारकाणां च श्रेष्ठ इति <strong>क्षामिणां वरः</strong> ।'क्षमया पृथिवीसमः' इति वाल्मीकिवचनात् ; ब्रह्माण्डमखिलं वहन् पृथिवीव भारेण नार्दित इति पृथिव्या अपि वरो वा ; क्षमिणः शक्ताः ; अयं तु सर्वशक्तिमत्त्वात्सकला: क्रिया: कर्तुं क्षमत इति वा <strong>क्षमिणां वरः</strong> ।निरस्तातिशयं ज्ञानं सर्वदा सर्वगोचरमस्यास्ति नेतरेषामिति <strong>विद्वत्तमः</strong> ।वीतं विगतं भयं सांसारिकं संसारलक्षणं वा अस्येति <strong>वीतभयः</strong>, सर्वेश्वरत्वान्नित्यमुक्तत्वाच्च ।पुण्यं पुण्यकरं श्रवणं कीर्तनं चास्येति <strong>पुण्यश्रवणकीर्तनः</strong>, ‘य इदं शृणुयान्नित्यं यश्चापि परिकीर्तयेत् ।नाशुभं प्राप्नुयात्किंचित्सोऽमुत्रेह च मानवः' इति श्रवणादिफलवचनात् ॥</p>
		<p class="verse">उत्तारणो दुष्कृतिहा<br />पुण्यो दुःस्वप्ननाशनः ।<br />वीरहा रक्षणः सन्तो<br />जीवनः पर्यवस्थितः ॥११२ ॥</p>
		<p>संसारसागरादुत्तारयतीति <strong>उत्तारणः</strong> ।दुष्कृती: पापसंज्ञिता: हन्तीति <strong>दुष्कृतिहा</strong>, पापकारिणस्तान्हन्तीति वा <strong>दुष्कृतिहा</strong> ।स्मरणादि कुर्वतां सर्वेषां पुण्यं करोतीति, सर्वेषां श्रुतिस्मृतिलक्षणया वाचा पुण्यमाचष्ट इति वा <strong>पुण्यः</strong> ।भाविनोऽनर्थस्य सूचकान् दुःस्वप्नान् नाशयति ध्यात: स्तुत: कीर्तितः पूजितश्चेति <strong>दुःस्वप्ननाशनः</strong> ।विविधाः संसारिणां गती: मुक्तिप्रदानेन हन्तीति <strong>वीरहा</strong> ।सत्त्वं गुणमधिष्ठाय जगत्त्रयं रक्षन् <strong>रक्षणः</strong>; नन्द्यादित्वाकर्तरि ल्युः ।सन्मार्गवर्तिनः सन्तः ; तद्रूपेण विद्याविनयवृद्धये स एव वर्तत इति <strong>सन्तः</strong> ।सर्वाः प्रजाः प्राणरूपेण जीवयन् जीवनः ।परितः सर्वतो विश्वं व्याप्यावस्थित इति <strong>पर्यवस्थितः</strong> ॥</p>
		<p class="verse">अनन्तरूपोऽनन्तश्री-<br />र्जितमन्युर्भयापहः ।<br />चतुरश्रो गभीरात्मा<br />विदिशो व्यादिशो दिशः ॥११३ ॥</p>
		<p>अनन्तानि रूपाण्यस्य विश्वप्रपञ्चरूपेण स्थितस्येति <strong>अनन्तरूपः</strong> ।अनन्ता अपरिमिता श्रीः परशक्तिरस्येति <strong>अनन्तश्रीः</strong>, ‘परास्य शक्तिर्विविधैव श्रूयते' इति श्रुतेः ।मन्युः क्रोधो जितो येन स: <strong>जितमन्युः</strong> ।भयं संसारजं पुंसामपघ्नन् <strong>भयापहः</strong> ।न्यायसमवेतः <strong>चतुरश्रः</strong>, पुंसां कर्मानुरूपं फलं प्रयच्छतीति ।आत्मा स्वरूपं चित्तं वा गभीरं परिच्छेत्तुमशक्यमस्येति <strong>गभीरात्मा</strong> ।विविधानि फलानि अधिकारिभ्यो विशेषेण दिशतीति <strong>विदिशः</strong> ।विविधामाज्ञां शक्रादीनां कुर्वन् <strong>व्यादिशः</strong> ।समस्तानां कर्मणां फलानि दिशन् वेदात्मना <strong>दिशः</strong> ॥</p>
		<p class="verse">अनादिर्भूर्भुवो लक्ष्मीः<br />सुवीरो रुचिराङ्गदः ।<br />जननो जनजन्मादि-<br />र्भीमो भीमपराक्रमः ॥११४ ॥</p>
		<p>आदि: कारणमस्य न विद्यत इति <strong>अनादिः</strong>, सर्वकारणत्वात् ।भूराधारः, भुवः सर्वभूताश्रयत्वेन प्रसिद्धाया भूम्या:, भुवोऽपि भूरिति <strong>भूर्भुवः</strong> ।अथवा, न केवलमसौ भूः भुवः, लक्ष्मी: शोभा चेति <strong>भुवो लक्ष्मीः</strong> ।अथवा, <strong>भूः</strong> भूलोकः ; <strong>भुवः</strong> भुवर्लोकः; <strong>लक्ष्मीः</strong> आत्मविद्या, 'आत्मविद्या च देवि त्वम्' इति श्रीस्तुतौ ।भूम्यन्तरिक्षयोः शोभेति वा <strong>भूर्भुवो लक्ष्मीः</strong> ।शोभना विविधा ईरा गतयो यस्य सः <strong>सुवीरः</strong>; शोभनं विविधम् ईर्ते इति वा <strong>सुवीरः</strong> ।रुचिरे कल्याणे अङ्गदे अस्येति <strong>रुचिराङ्गदः</strong> ।जन्तून् जनयन् <strong>जननः</strong>; ल्युड्विधौ बहुलग्रहणात्कर्तरि ल्युट् प्रत्ययः प्रयोगवचनादिवत् ।जनस्य जनिमतो जन्म उद्भवः तस्यादिः मूलकारणमिति <strong>जनजन्मादिः</strong> ।भयहेतुत्वात् <strong>भीमः</strong>, 'भीमादयोऽपादाने' इति निपातनात् , ‘महद्भयं वज्रमुद्यतम्' इति श्रुतेः ।असुरादीनां भयहेतुः पराक्रमोऽस्यावतारेष्विति <strong>भीमपराक्रमः</strong> ॥</p>
		<p class="verse">आधारनिलयोऽधाता<br />पुष्पहासः प्रजागरः ।<br />ऊर्ध्वगः सत्पथाचारः<br />प्राणदः प्रणवः पणः ॥११५ ॥</p>
		<p>पृथिव्यादीनां पञ्चभूतानामाधाराणामाधारत्वात् <strong>आधारनिलयः</strong> ।स्वात्मना धृतस्यास्यान्यो धाता नास्तीति <strong>अधाता</strong>; 'नद्यृतश्च' इति ‘समासान्तविधिरनित्यः' इति कप्प्रत्ययाभावः ।संहारसमये सर्वाः प्रजाः धयति पिबतीति वा <strong>धाता</strong> ; धेट् पाने, इति धातुः ।मुकुलात्मना स्थितानां पुष्पाणां हासवत् प्रपञ्चरूपेण विकासोऽस्येति <strong>पुष्पहासः</strong> ।नित्यप्रबुद्धस्वरूपत्वात् प्रकर्षेण जागर्तीति <strong>प्रजागरः</strong> ।सर्वेषामुपरि तिष्ठन् <strong>उर्ध्वगः</strong> ।सतां कर्माणि सत्पथाः ; तानाचंरत्येष इति <strong>सत्पथाचारः</strong> ।मृतान् परिक्षित्प्रभृतीन् जीवयन् <strong>प्राणदः</strong> ।प्रणवो नाम परमात्मनो वाचक ओंकारः ; तदभेदोपचारेणायं <strong>प्रणवः</strong> ।पणतिर्व्यवहारार्थः ; तं कुर्वन् <strong>पणः</strong>, 'सर्वाणि रूपाणि विचित्य धीरो नामानि कृत्वाभिवदन्यदास्ते' इति श्रुतेः ; पुण्यानि सर्वाणि कर्माणि पणं संगृह्याधिकारिभ्यः तत्फलं प्रयच्छतीति वा लक्षणया <strong>पणः</strong> ॥</p>
		<p class="verse">प्रमाणं प्राणनिलयः<br />प्राणभृत्प्राणजीवनः ।<br />तत्त्वं तत्त्वविदेकात्मा<br />जन्ममृत्युजरातिगः ॥११६ ॥</p>
		<p>प्रमितिः संवित्स्वयंप्रभा <strong>प्रमाणम्</strong> , 'प्रज्ञानं ब्रह्म' इति श्रुतेः ।'ज्ञानस्वरूपमत्यन्तनिर्मलं परमार्थतः ।तमेवार्थस्वरूपेण भ्रान्तिदर्शनतः स्थितम्' इति विष्णुपुराणे ।प्राणा इन्द्रियाणि यत्र जीवे निलीयन्ते तत्परतन्त्रत्वात् , देहस्य धारका: प्राणापानादयो वा तस्मिन्निलीयन्ते, प्राणितीति प्राणो जीवः परे पुंसि निलीयत इति वा प्राणान् जीवांश्च संहरन्निति वा <strong>प्राणनिलयः</strong> ।पोषयन्नन्नरूपेण प्राणान् <strong>प्राणभृत्</strong> प्राणिनो जीवयन प्राणाख्यैः पवनैः <strong>प्राणजीवनः</strong>, 'न प्राणेन नापानेन मर्त्यो जीवति कश्चन ।इतरेण तु जीवन्ति यस्मिन्नेतावुपाश्रितौ' इति मन्त्रवर्णात् ।<strong>तत्त्वं</strong> तथ्यममृतं सत्यं परमार्थः सतत्त्वमित्येते एकार्थवाचिनः परमार्थसतो ब्रह्मणो वाचकाः शब्दाः ।तत्त्वं स्वरूपं यथावद्वेत्तीति <strong>तत्त्ववित्</strong> ।एकश्चासावात्मा चेति <strong>एकात्मा</strong>, 'आत्मा वा इदमेक एवाग्र आसीत्' इति श्रुतेः, 'यच्चाप्नोति यदादत्ते यच्चात्ति विषयानिह ।यच्चास्य संततो भावस्तप्त्मादात्मेति गीयते' इति स्मृतेश्च ।'जायते अस्ति वर्धते विपरिणमते अपक्षीयते नश्यति' इति षड्भावविकारानतीत्य गच्छतीति <strong>जन्ममृत्युजरातिगः</strong>, 'न जायते म्रियते वा विपश्चित्' इति मन्त्रवर्णात् ॥</p>
		<p class="verse">भूर्भुवःस्वस्तरुस्तारः<br />सविता प्रपितामहः ।<br />यज्ञो यज्ञपतिर्यज्वा<br />यज्ञाङ्गो यज्ञवाहनः ॥११७ ॥</p>
		<p>भूर्भुवःस्व:समाख्यानि त्रीणि व्याहृतिरूपाणि शुक्राणि त्रयीसाराणि बह्वृचा आहुः ; तैर्होमादिना जगत्त्रयं तरति, प्लवते वेति <strong>भूर्भुवःस्वस्तरुः</strong> ‘अग्नौ प्रास्ताहुतिः सम्यगादित्यमुपतिष्ठते ।आदित्याज्जायते वृष्टिर्वृष्टेरन्नं ततः प्रजाः' इति मनुवचनात् ; अथवा, भूर्भुवःस्वःसमाख्यलोकत्रयसंसारवृक्षः <strong>भूर्भुवःस्वस्तरुः</strong>; भूर्भुवःस्वराख्यं लोकत्रयं वृक्षवद्व्याप्य तिष्ठतीति वा <strong>भूर्भुवःस्वस्तरुः</strong> ।संसारसागरं तारयन् <strong>तारः</strong> ; प्रणवो वा ।सर्वस्य लोकस्य जनक इति <strong>सविता</strong> ।पितामहस्य ब्रह्मणोऽपि पितेति <strong>प्रपितामहः</strong> ।संगन्ता यज्ञः, यज्ञानां पाता, स्वामी वा <strong>यज्ञपतिः</strong>, 'अयं हि सर्वयज्ञानां भोक्ता च प्रभुरेव च' इति भगवद्वचनात् ।यजमानात्मना तिष्ठन् <strong>यज्वा</strong> ।यज्ञा अङ्गान्यस्येति वराहमूर्ति: <strong>यज्ञाङ्गः</strong> ;</p>
		<p>वेदपादो यूपदंष्ट्रः क्रतुहस्तश्चितीमुखः ।<br />अग्निजिह्वो दर्भरोमा ब्रह्मशीर्षो महातपाः ॥</p>
		<p>अहोरात्रेक्षणो दिव्यो वेदाङ्गश्रुतिभूषणः ।<br />आज्यनासः स्रुवतुण्डः सामघोषस्वनो महान् ॥</p>
		<p>धर्मसत्यमयः श्रीमान्क्रमविक्रमसत्क्रियः ।<br />प्रायश्चित्तनखो घोरः पशुजानुर्महाभुजः ॥</p>
		<p>उद्गात्रन्त्रो होमलिङ्गः फलबीजमहौषधिः ।<br />बाह्यान्तरात्मा मन्त्रस्फिग्विकृतः सोमशोणितः ॥</p>
		<p>वेदीस्कन्धो हविर्गन्धो हव्यकव्यातिवेगवान् ।<br />प्राग्वंशकायो द्युतिमान्नानादीक्षाभिरर्चितः ॥</p>
		<p>दक्षिणाहृदयो योगी महासत्रमयो महान् ।<br />उपाकर्मोष्ठरुचकः प्रवर्ग्यावर्तभूषणः ॥</p>
		<p>नानाच्छन्दोगतिपथो गुह्योपनिषदासनः ।<br />छायापत्नीसहायो वै मेरुशृङ्ग इवोच्छ्रितः ॥</p>
		<p class="text-right">इति हरिवंशे ।</p>
		<p>फलहेतुभूतान्यज्ञान् वाहयतीति यज्ञवाहनः ॥</p>
		<p class="verse">यज्ञभृद्यज्ञकृद्यज्ञी<br />यज्ञभुग्यज्ञसाधनः ।<br />यज्ञान्तकृद्यज्ञगुह्य-<br />मन्नमन्नाद एव च ॥११८ ॥</p>
		<p>यज्ञं बिभर्ति पातीति वा <strong>यज्ञभृत्</strong> ।जगदादौ तदन्ते च यज्ञं करोति, कृन्ततीति वा <strong>यज्ञकृत्</strong> ।यज्ञानां तत्समाराधनात्मनां शेषीति <strong>यज्ञी</strong>।यज्ञं भुङ्क्ते, भुनक्तीति वा <strong>यज्ञभुक्</strong>  ।यज्ञाः साधनं तत्प्राप्ताविति <strong>यज्ञसाधनः</strong> ।यज्ञस्यान्तं फलप्राप्तिं कुर्वन् <strong>यज्ञान्तकृत्</strong> ; वैष्णवीऋक्शंसनेन पूर्णाहुत्या पूर्णं कृत्वा यज्ञसमाप्तिं करोतीति वा <strong>यज्ञान्तकृत्</strong> ।यज्ञानां गुह्यं ज्ञानयज्ञः, फलाभिसंधिरहितो वा यज्ञः ; तदभेदोपचारात् ब्रह्म <strong>यज्ञगुह्यम्</strong> ।अद्यते अत्ति च भूतानीति <strong>अन्नम्</strong> ।अन्नमत्तीति <strong>अन्नादः</strong> ।सर्वं जगदन्नादिरूपेण भोक्तृभोग्यात्मकमेवेति दर्शयितुमेवकारः ; च-शब्दः सर्वनाम्नामेकस्मिन्परस्मिन्पुंसि समुच्चित्य वृत्तिं दर्शयितुम् ॥</p>
		<p class="verse">आत्मयोनिः स्वयंजातो<br />वैखानः सामगायनः ।<br />देवकीनन्दनः स्रष्टा<br />क्षितीशः पापनाशनः ॥११९ ॥</p>
		<p>आत्मैव योनिरुपादानकारणं नान्यदिति <strong>आत्मयोनिः</strong> ।निमित्तकारणमपि स एवेति दर्शयितुं <strong>स्वयंजातः</strong> इति ; 'प्रकृतिश्च प्रतिज्ञादृष्टान्तानुपरोधात्' इत्यत्र स्थापितमुभयकारणत्वं हरेः ।विशेषेण खननात् <strong>वैखानः</strong> ; धरणीं विशेषेण खनित्वा पातालवासिनं हिरण्याक्षं वाराहं रूपमास्थाय जघानेति पुराणे प्रसिद्धम ।सामानि गायतीति <strong>सामगायनः</strong> ।देवक्याः सुतो <strong>देवकीनन्दनः</strong> ।'ज्योतींषि शुक्राणि च यानि लोके त्रयो लोका लोकपालास्त्रयी च ।त्रयोऽग्नयश्चाहुतयश्च पञ्च सर्वे देवा दवकीपुत्र एव' इति महाभारते ।<strong>स्रष्टा</strong> सर्वलोकस्य ।क्षितेर्भूमेरीश: <strong>क्षितीशः</strong> दशरथात्मजः ।कीर्तितः पूजितो ध्यातः स्मृतः पापराशिं नाशयन् <strong>पापनाशनः</strong>; ‘पक्षोपवासाद्यत्पापं पुरुषस्य प्रणश्यति ।प्राणायामशतेनैव तत्पापं नश्यते नृणाम् ॥प्राणायामसहस्रेण यत्पापं नश्यते नृणाम् ।क्षणमात्रेण तत्पापं हरेर्ध्यानात्प्रणश्यति' इति वृद्धशातातपे ॥</p>
		<p class="verse">शङ्खभृन्नन्दकी चक्री<br />शार्ङ्गधन्वा गदाधरः।<br />रथाङ्गपाणिरक्षोभ्यः<br />सर्वप्रहरणायुधः।<br />सर्वप्रहरणायुधों नमः ॥१२० ॥</p>
		<p>पाञ्चजन्याख्यं भूताद्यहंकारात्मकं शङ्खं बिभ्रत् <strong>शङ्खभृत्</strong> ।विद्यामयो नन्दकाख्योऽसिरस्येति <strong>नन्दकी</strong> ।मनस्तत्त्वात्मकं सुदर्शनाख्यं चक्रमस्यास्तीति, संसारचक्रमस्याज्ञया परिवर्तत इति वा <strong>चक्री</strong> ।इन्द्रियाद्यहंकारात्मकं शार्ङ्गं नाम धनुरस्यास्तीति <strong>शार्ङ्गधन्वा</strong> ।'धनुषश्च' इति अनङ् समासान्तः ।बुद्धितत्त्वात्मिकां कौमोदकीं नाम गदां वहन् <strong>गदाधरः</strong> ।रथाङ्गं चक्रमस्य पाणौ स्थितमिति <strong>रथाङ्गपाणिः</strong> ।अत एव अशक्यक्षोभणः इति <strong>अक्षोभ्यः</strong>।केवलम् एतावन्त्यायुधान्यस्येति न नियम्यते, अपि तु सर्वाण्येव प्रहरणान्यायुधान्यस्येति <strong>सर्वप्रहरणायुधः</strong>, आयुधत्वेनाप्रसिद्धान्यपि करजादीन्यस्यायुधानि भवन्तीति ।अन्ते सर्वप्रहरणायुध इति वचनं सत्यसंकल्पत्वेन सर्वेश्वरत्वं दर्शयितुम् , 'एष सर्वेश्वरः' इति श्रुतेः ।द्विर्वचनं समाप्तिं द्योतयति ।ॐकारश्च मङ्गलार्थः, ॐकारश्चाथशब्दश्च द्वावेतौ ब्रह्मणः पुरा ।कण्ठं भित्त्वा विनिर्यातौ तस्मान्माङ्गलिकावुभौ' इति वचनात् ।अन्ते 'नम:' इत्युक्त्या परिचरणं कृतवान् , 'भूयिष्ठां ते नमउक्तिं विधेम' इति मन्त्रवर्णात् ।‘धन्यं तदेव लग्नं तन्नक्षत्रं तदेव पुण्यमहः ।करणस्य च सा सिद्धिर्यत्र हरिः प्राङ् नमस्क्रियते' इति च ।प्रागित्युपलक्षणम् , अन्तेऽपि नमस्कारस्य शिष्टैराचरणात् ।नमस्कारफलं प्रागेव दर्शितम्-</p>
		<p>एकोऽपि कृष्णे सुकृतः प्रणामो दशाश्वमेधावभृथेन तुल्यः ।<br />दशाश्वमेधी पुनरेति जन्म कृष्णप्रणामी न पुनर्भवाय ॥</p>
		<p>अतसीपुष्पसंकाशं पीतवाससमच्युतम् ।<br />ये नमस्यन्ति गोविन्दं न तेषां विद्यते भयम् ॥</p>
		<p>लोकत्रयाधिपतिमप्रतिमप्रभाव- <br />मीषत्प्रणम्य शिरसा प्रभविष्णुमीशम् ।<br />जन्मान्तरप्रलयकल्पसहस्रजात-<br />माशु प्रशान्तिमुपयाति नरस्य पापम् ॥इति ॥</p>
		<p>इति नाम्नां दशमं शतं विवृतम् ॥</p>
		<p>इतीदं कीर्तनीयस्य केशवस्य महात्मनः ।<br />नाम्नां सहस्रं दिव्यानामशेषेण प्रकीर्तितम् ॥</p>
		<p>इतीदम् इत्यनेन नामसहस्रन्यूनानतिरिक्तमुक्तमिति दर्शयति दिव्यानामप्राकृतानां नानां सहस्रं प्रकीर्तितमिति वदता प्रकारान्तरेणापि संख्योपपत्तिर्दर्शिता ।प्रक्रमे 'किं जपन्मुच्यते जन्तुः' इति जपशब्दोपादानात् कीर्तयेत् इत्यनेनापि त्रिविधजपो लक्ष्यते ।उच्चोपांशुमानसलक्षणस्त्रिविधोजपः ॥</p>
		<p>य इदं शृणुयान्नित्यं यश्चापि परिकीर्तयेत् ।<br />नाशुभं प्राप्नुयात्किंचित्सोऽमुत्रेह च मानवः ॥</p>
		<p>य इदं शृणुयात् इत्यादिः स्पष्टार्थः ।परलोकप्राप्तस्यापि ययातिनहुषादिवदशुभप्राप्त्यभावं सूचयितुम् अमुत्र इत्युक्तम् ॥</p>
		<p class="verse">वेदान्तगो ब्राह्मणः स्या-<br />त्क्षत्रियो विजयी भवेत् ।<br />वैश्यो धनसमृद्धः स्या-<br />च्छूद्रः सुखमवाप्नुयात् ॥१२३ ॥</p>
		<p>वेदान्तानामुपनिषदामर्थं ब्रह्म गच्छत्यवगच्छतीति वेदान्तग: ।'किं जपन्मुच्यते जन्तुर्जन्मसंसारबन्धनात्' इति वचनात् जपकर्मणा साक्षान्मुक्तिशङ्कायां कर्मणां साक्षान्मुक्तिहेतुत्वं नास्ति, ज्ञानेनैव मोक्ष इति दर्शयितुं वेदान्तगो ब्राह्मणः स्यात् इत्युक्तम् ।कर्मणां त्वन्तःकरणशुद्धिद्वारेण मोक्षहेतुत्वम्,</p>
		<p>कषायपक्तिः कर्माणि ज्ञानं तु परमा गतिः ।<br />कषाये कर्मभिः पक्वे ततो ज्ञानं प्रवर्तते ॥</p>
		<p>नित्यं ज्ञानं समासाद्य नरो बन्धात्प्रमुच्यते ।<br />धर्मात्सुखं च ज्ञानं च ज्ञानान्मोक्षोऽधिगम्यते ॥</p>
		<p>योगिनः कर्म कुर्वन्ति सङ्गं त्यक्त्वात्मशुद्धये ।<br />कर्मणा बध्यते जन्तुर्विद्ययैव विमुच्यते ॥</p>
		<p>तस्मात्कर्म न कुर्वन्ति यतयः पारदर्शिनः ।<br />यथोक्तान्यपि कर्माणि परिहाय द्विजोत्तमः ॥</p>
		<p>आत्मज्ञाने शमे च स्याद्वेदाभ्यासे च यत्नवान् ।<br />तपसा कल्मषं हन्ति विद्ययामृतमश्नुते ।इति ॥</p>
		<p>ज्ञानमुत्पद्यते पुंसां क्षयात्पापस्य कर्मणः ।<br />यथादर्शतलप्रख्ये पश्यत्यात्मानमात्मनि ॥</p>
		<p>इत्यादिस्मृतिभ्यः, 'तमेतं वेदानुवचनेन ब्राह्मणा विविदिषन्ति यज्ञेन दानेन तपसानाशकेन' येन केन च यजेतापि वा दर्विहोमेनानुपहतमना एव भवति' इत्यादिश्रुतिभ्यः ।ज्ञानादेव मोक्षो भवति, 'ज्ञानादेव तु कैवल्यं प्राप्यते तेन मुच्यते' 'ब्रह्मविदाप्नोति परम्' 'तरति शोकमात्मवित्' 'ब्रह्म वेद ब्रह्मैव भवति' 'ब्रह्मैव सन्ब्रह्माप्येति' तमेव विदित्वाति मृत्युमेति नान्यः पन्था विद्यतेऽयनाय' इति ।'आनन्दं ब्रह्मणो विद्वान्न बिभेति कुतश्चन' 'इह चेदवेदीदथ सत्यमस्ति न चेदिहावेदीन्महती विनष्टिः' 'यदा चर्मवदाकाशं वेष्टयिष्यन्ति मानवाः ।तदा देवमविज्ञाय दुःखस्यान्तो भविष्यति' 'न कर्मणा न प्रजया धनेन त्यागेनैके अमृतत्वमानशुः' 'वेदान्तविज्ञानसुनिश्चितार्थाः संन्यासयोगाद्यतयः शुद्धसत्त्वाः' 'ते ब्रह्मलोके तु परान्तकाले परामृतात्परिमुच्यन्ति सर्वे' इत्यादिश्रुतिभ्यः ।शूद्रः सुखमवाप्नुयात् श्रवणेनैव, न तु जपयज्ञेन, 'तस्माच्छूद्रो यज्ञेऽनवक्लृप्तः' इति श्रुतेः ।'श्रावयेच्चतुरो वर्णान्कृत्वा ब्राह्मणमग्रतः' इति महाभारते श्रवणमनुज्ञायते ।'सुगतिमियाच्छ्रवणाच्च शूद्रयोनिः' इति हरिवंशे ।यः शूद्रः शृणुयात् स सुखमवाप्नुयात् इति व्यवहितेन संबन्धः ; त्रैवर्णिकानां कीर्तयेदित्यनेन ।</p>
		<p class="verse">धर्मार्थी प्राप्नुयाद्धर्म-<br />मर्थार्थी चार्थमाप्नुयात् ।<br />कामानवाप्नुयात्कामी<br />प्रजार्थी चाप्नुयात्प्रजाम् ॥१२४ ॥</p>
		<p>चक्षुरादीनामात्मयुक्तेन मनसाधिष्ठितानां स्वेषु स्वेषु विषयेष्वानुकूल्यात् प्रवृत्तिः कामः ।प्रजायत इति प्रजा संततिः ॥</p>
		<p>भक्तिमानित्यादिना भक्तिमतः शुचेः सततमेवमुद्युक्तस्यैकाग्रचित्तस्य श्रद्धालो: विशिष्टाधिकारिणः फलविशेषं दर्शयति-</p>
		<p class="verse">भक्तिमान्यः सदोत्थाय शुचिस्तद्गतमानसः ।<br />सहस्रं वासुदेवस्य नाम्नामेतत्प्रकीर्तयेत् ॥१२५ ॥</p>
		<p class="verse">यशः प्राप्नोति विपुलं याति प्राधान्यमेव च ।<br />अचलां श्रियमाप्नोति श्रेयः प्राप्नोत्यनुत्तमम् ॥१२६ ॥</p>
		<p class="verse">न भयं क्वचिदाप्नोति वीर्यं तेजश्च विन्दति ।<br />भवत्यरोगो द्युतिमान्बलरूपगुणान्वितः ॥१२७ ॥</p>
		<p class="verse">रोगार्तो मुच्यते रोगाद्बद्धो मुच्येत बन्धनात् ।<br />भयान्मुच्येत भीतस्तु मुच्येतापन्न आपदः ॥१२८ ॥</p>
		<p class="verse">दुर्गाण्यतितरत्याशु पुरुषः पुरुषोत्तमम् ।<br />स्तुवन्नामसहस्रेण नित्यं भक्तिसमन्वितः ॥१२९ ॥</p>
		<p class="verse">वासुदेवाश्रयो मर्त्यो वासुदेवपरायणः ।<br />सर्वपापविशुद्धात्मा याति ब्रह्म सनातनम् ॥१३० ॥</p>
		<p class="verse">न वासुदेवभक्तानामशुभं विद्यते क्वचित् ।<br />जन्ममृत्युजराव्याधिभयं नैवोपजायते ॥१३१॥</p>
		<p class="verse">इमं स्तवमधीयानः<br />श्रद्धाभक्तिसमन्वितः ।<br />युज्येतात्मसुखक्षान्ति-<br />श्रीधृतिस्मृतिकीर्तिभिः ॥१३२ ॥</p>
		<p>श्रद्धा आस्तिक्यबुद्धिः ।भक्तिः भजनं तात्पर्यम् ।आत्मनः सुखम् आत्मसुखम् ।तेन च क्षान्त्यादिभिश्च युज्यते ॥</p>
		<p class="verse">नक्रोधो न च मात्सर्यं<br />नलोभो नाशुभा मतिः ।<br />भवन्ति कृतपुण्यानां<br />भक्तानां पुरुषोत्तमे ॥१३३ ॥</p>
		<p>नक्रोधः नलोभः नाशुभा मतिः इति ञकारानुबन्धरहितेन नकारेण समस्तं पदत्रयम् ; क्रोधादयो न भवन्ति, मात्सर्यं च न भवतीत्यर्थः ॥</p>
		<p class="verse">द्यौः सचन्द्रार्कनक्षत्रा खं दिशो भूर्महोदधिः ।<br />वासुदेवस्य वीर्येण विधृतानि महात्मनः ॥१३४ ॥</p>
		<p class="verse">ससुरासुरगन्धर्वं सयक्षोरगराक्षसम् ।<br />जगद्वशे वर्ततेदं कृष्णस्य सचराचरम् ॥१३५॥</p>
		<p class="verse">इन्द्रियाणि मनो बुद्धिः सत्त्वं तेजो बलं धृतिः ।<br />वासुदेवात्मकान्याहुः क्षेत्रं क्षेत्रज्ञ एव च ॥१३६॥</p>
		<p class="verse">सर्वागमानामाचारः प्रथमं परिकल्पते ।<br />आचारप्रभवो धर्मो धर्मस्य प्रभुरच्युतः ॥१३७॥</p>
		<p class="verse">ऋषयः पितरो देवा महाभूतानि धातवः ।<br />जङ्गमाजङ्गमं चेदं जगन्नारयणोद्भवम् ॥१३८ ॥</p>
		<p class="verse">योगो ज्ञानं तथा सांख्यं<br />विद्याः शिल्पादिकर्म च ।<br />वेदाः शास्त्राणि विज्ञान-<br />मेतत्सर्वं जनार्दनात् ॥१३९ ॥</p>
		<p class="verse">एको विष्णुर्महद्भूतं <br />पृथग्भूतान्यनेकशः ।<br />त्रील्लोँकान्व्याप्य भूतात्मा<br />भुङ्क्ते विश्वभुगव्ययः ॥१४० ॥</p>
		<p>'द्यौः सचन्द्रार्कनक्षत्रा' इत्यादिना स्तुत्यस्य वासुदेवस्य माहात्म्यकथनेनोक्तानां फलानां प्राप्तिवचनं यथार्थकथनं नार्थवाद इति दर्शयति ।'सर्वागमानामाचारः' इत्यनेनावान्तरवाक्येन सर्वधर्माणामाचारवत एवाधिकार इति दर्शयति ॥</p>
		<p>इमं स्तवं भगवतो विष्णोर्व्यासेन कीर्तितम् ।<br />पठेद्य इच्छेत्पुरुषः श्रेयः प्राप्तुं सुखानि च ॥</p>
		<p>इमं स्तवम् इत्यादिना सहस्रशाखाज्ञानेन सर्वज्ञेन भगवता कृष्णद्वैपायनेन साक्षान्नारायणेन कृतमिति सर्वैरेव अर्थिभिः सादरं पठितव्यं सर्वफलसिद्धय इति दर्शयति ॥</p>
		<p>विश्वेश्वरमजं देवं जगतः प्रभवाप्ययम् ।<br />भजन्ति ये पुष्कराक्षं न ते यान्ति पराभवम् ॥</p>
		<p>इति श्रीमहाभारते आनुशासनिके भीष्मयुधिष्ठिरसंवादे</p>
		<p>विष्णोर्दिव्यसहस्रनामस्तोत्रं नाम </p>
		<p>एकोनपञ्चाशदधिकशततमोऽध्यायः ॥</p>
		<p>'विश्वेश्वरम्' इत्यादिना विश्वेश्वरोपासनादेव स्तोतारस्ते धन्याः कृतार्थाः कृतकृत्या इति दर्शयति ।</p>
		<p>प्रमादात्कुर्वतां कर्म प्रच्यवेताध्वरेषु यत् ।<br />स्मरणादेव तद्विष्णोः संपूर्णं स्यादिति श्रुतिः ॥</p>
		<p>आदरेण यथा स्तौति धनवन्तं धनेच्छया ।<br />तथा चेद्विश्वकर्तारं को न मुच्येत बन्धनात् ॥</p>
		<p class="text-right">इति व्यासवचनम् ॥</p>
		<p>सहस्रनामसंबन्धिव्याख्या सर्वसुखावहा ।<br />श्रुतिस्मृतिन्यायमूला रचिता हरिपादयोः ॥</p>
		<p class="text-center">इति श्रीमत्परमहंसपरिव्राजकाचार्यस्य </p>
		<p class="text-center">श्रीगोविन्दभगवत्पूज्यपादशिष्यस्य</p>
		<p class="text-center">श्रीमच्छंकरभगवतः कृतौ </p>
		<p class="text-center">विष्णुसहस्रनामस्तोत्रभाष्यम्</p>
		<p class="text-center">संपूर्णम् ॥</p>
	</section>
</body>
</html>
